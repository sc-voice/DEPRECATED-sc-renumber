<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="ds2.1.7">
<article>
<div class="hgroup">
<p class="division"><a><i>Dhammasaṅgaṇī</i></a></p>
<p><a><i>2 Niddesa</i></a></p>
<p><a><i>2.1 Cittuppādakaṇḍa</i></a></p>
<h1><a><i>2.1.7. Abyākatavipāka</i></a></h1>
</div>
<h2><a><i>2.1.7.1. Kusalavipākapañcaviññāṇa</i></a></h2>
<p><a data-ref="sc1, ms29Dhs_905, msdiv431"><i>Katame dhammā abyākatā?</i></a> <a><i>Yasmiṃ samaye kāmāvacarassa kusalassa kammassa katattā upacitattā vipākaṃ cakkhuviññāṇaṃ uppannaṃ hoti upekkhāsahagataṃ rūpārammaṇaṃ, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, upekkhā hoti, cittassekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc2, ms29Dhs_906, msdiv432"><i>Katamo tasmiṃ samaye phasso hoti?</i></a> <a><i>Yo tasmiṃ samaye phasso phusanā samphusanā samphusitattaṃ—</i></a> <a><i>ayaṃ tasmiṃ samaye phasso hoti.</i></a></p>
<p><a data-ref="sc3, ms29Dhs_907, msdiv433"><i>Katamā tasmiṃ samaye vedanā hoti?</i></a> <a><i>Yaṃ tasmiṃ samaye tajjācakkhuviññāṇadhātusamphassajaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>ayaṃ tasmiṃ samaye vedanā hoti.</i></a></p>
<p><a data-ref="sc4, pts-vp-pli88, ms29Dhs_908, msdiv434"><i>Katamā tasmiṃ samaye saññā hoti?</i></a> <a><i>Yā tasmiṃ samaye tajjācakkhuviññāṇadhātusamphassajā saññā sañjānanā sañjānitattaṃ—</i></a> <a><i>ayaṃ tasmiṃ samaye saññā hoti.</i></a></p>
<p><a data-ref="sc5, ms29Dhs_909, msdiv435"><i>Katamā tasmiṃ samaye cetanā hoti?</i></a> <a><i>Yā tasmiṃ samaye tajjācakkhuviññāṇadhātusamphassajā cetanā sañcetanā cetayitattaṃ—</i></a> <a><i>ayaṃ tasmiṃ samaye cetanā hoti.</i></a></p>
<p><a data-ref="sc6, ms29Dhs_910, msdiv436"><i>Katamaṃ tasmiṃ samaye cittaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjācakkhuviññāṇadhātu—</i></a> <a><i>idaṃ tasmiṃ samaye cittaṃ hoti.</i></a></p>
<p><a data-ref="sc7, ms29Dhs_911, msdiv437"><i>Katamā tasmiṃ samaye upekkhā hoti?</i></a> <a><i>Yaṃ tasmiṃ samaye cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>ayaṃ tasmiṃ samaye upekkhā hoti.</i></a></p>
<p><a data-ref="sc8, ms29Dhs_912, msdiv438"><i>Katamā tasmiṃ samaye cittassekaggatā hoti?</i></a> <a><i>Yā tasmiṃ samaye cittassa ṭhiti—</i></a> <a><i>ayaṃ tasmiṃ samaye cittassekaggatā hoti.</i></a></p>
<p><a data-ref="sc9, ms29Dhs_913, msdiv439"><i>Katamaṃ tasmiṃ samaye manindriyaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjācakkhuviññāṇadhātu—</i></a> <a><i>idaṃ tasmiṃ samaye manindriyaṃ hoti.</i></a></p>
<p><a data-ref="sc10, ms29Dhs_914, msdiv440"><i>Katamaṃ tasmiṃ samaye upekkhindriyaṃ hoti?</i></a> <a><i>Yaṃ tasmiṃ samaye cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>idaṃ tasmiṃ samaye upekkhindriyaṃ hoti.</i></a></p>
<p><a data-ref="sc11, ms29Dhs_915, msdiv441"><i>Katamaṃ tasmiṃ samaye jīvitindriyaṃ hoti?</i></a> <a><i>Yo tesaṃ arūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—</i></a> <a><i>idaṃ tasmiṃ samaye jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc12, pts-vp-pli89, ms29Dhs_916"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā cakkhuviññāṇadhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc13, ms29Dhs_917, msdiv442"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā cittassekaggatā jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p><a data-ref="sc14, ms29Dhs_918, msdiv443"><i>Katame dhammā abyākatā?</i></a> <a><i>Yasmiṃ samaye kāmāvacarassa kusalassa kammassa katattā upacitattā vipākaṃ sotaviññāṇaṃ uppannaṃ hoti upekkhāsahagataṃ saddārammaṇaṃ …pe…</i></a> <a><i>ghānaviññāṇaṃ uppannaṃ hoti upekkhāsahagataṃ gandhārammaṇaṃ …pe…</i></a> <a><i>jivhāviññāṇaṃ uppannaṃ hoti upekkhāsahagataṃ rasārammaṇaṃ …pe…</i></a> <a><i>kāyaviññāṇaṃ uppannaṃ hoti sukhasahagataṃ phoṭṭhabbārammaṇaṃ, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, sukhaṃ hoti, cittassekaggatā hoti, manindriyaṃ hoti, sukhindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc15, ms29Dhs_919, msdiv444"><i>Katamo tasmiṃ samaye phasso hoti?</i></a> <a><i>Yo tasmiṃ samaye phasso phusanā samphusanā samphusitattaṃ—</i></a> <a><i>ayaṃ tasmiṃ samaye phasso hoti.</i></a></p>
<p><a data-ref="sc16, ms29Dhs_920, msdiv445"><i>Katamā tasmiṃ samaye vedanā hoti?</i></a> <a><i>Yaṃ tasmiṃ samaye tajjākāyaviññāṇadhātusamphassajaṃ kāyikaṃ sātaṃ kāyikaṃ sukhaṃ kāyasamphassajaṃ sātaṃ sukhaṃ vedayitaṃ kāyasamphassajā sātā sukhā vedanā—</i></a> <a><i>ayaṃ tasmiṃ samaye vedanā hoti.</i></a></p>
<p><a data-ref="sc17, ms29Dhs_921, msdiv446"><i>Katamā tasmiṃ samaye saññā hoti?</i></a> <a><i>Yā tasmiṃ samaye tajjākāyaviññāṇadhātusamphassajā saññā sañjānanā sañjānitattaṃ—</i></a> <a><i>ayaṃ tasmiṃ samaye saññā hoti.</i></a></p>
<p><a data-ref="sc18, ms29Dhs_922, msdiv447"><i>Katamā tasmiṃ samaye cetanā hoti?</i></a> <a><i>Yā tasmiṃ samaye tajjākāyaviññāṇadhātusamphassajā cetanā sañcetanā cetayitattaṃ—</i></a> <a><i>ayaṃ tasmiṃ samaye cetanā hoti.</i></a></p>
<p><a data-ref="sc19, pts-vp-pli90, ms29Dhs_923, msdiv448"><i>Katamaṃ tasmiṃ samaye cittaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjākāyaviññāṇadhātu—</i></a> <a><i>idaṃ tasmiṃ samaye cittaṃ hoti.</i></a></p>
<p><a data-ref="sc20, ms29Dhs_924, msdiv449"><i>Katamaṃ tasmiṃ samaye sukhaṃ hoti?</i></a> <a><i>Yaṃ tasmiṃ samaye kāyikaṃ sātaṃ kāyikaṃ sukhaṃ kāyasamphassajaṃ sātaṃ sukhaṃ vedayitaṃ kāyasamphassajā sātā sukhā vedanā—</i></a> <a><i>idaṃ tasmiṃ samaye sukhaṃ hoti.</i></a></p>
<p><a data-ref="sc21, ms29Dhs_925, msdiv450"><i>Katamā tasmiṃ samaye cittassekaggatā hoti?</i></a> <a><i>Yā tasmiṃ samaye cittassa ṭhiti—</i></a> <a><i>ayaṃ tasmiṃ samaye cittassekaggatā hoti.</i></a></p>
<p><a data-ref="sc22, ms29Dhs_926, msdiv451"><i>Katamaṃ tasmiṃ samaye manindriyaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjākāyaviññāṇadhātu—</i></a> <a><i>idaṃ tasmiṃ samaye manindriyaṃ hoti.</i></a></p>
<p><a data-ref="sc23, ms29Dhs_927, msdiv452"><i>Katamaṃ tasmiṃ samaye sukhindriyaṃ hoti?</i></a> <a><i>Yaṃ tasmiṃ samaye kāyikaṃ sātaṃ kāyikaṃ sukhaṃ kāyasamphassajaṃ sātaṃ sukhaṃ vedayitaṃ kāyasamphassajā sātā sukhā vedanā—</i></a> <a><i>idaṃ tasmiṃ samaye sukhindriyaṃ hoti.</i></a></p>
<p><a data-ref="sc24, ms29Dhs_928, msdiv453"><i>Katamaṃ tasmiṃ samaye jīvitindriyaṃ hoti?</i></a> <a><i>Yo tesaṃ arūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—</i></a> <a><i>idaṃ tasmiṃ samaye jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc25, ms29Dhs_929"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā kāyaviññāṇadhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc26, ms29Dhs_930, msdiv454"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā cittassekaggatā jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_931"><i>Kusalavipākāni pañcaviññāṇāni.</i></a></p>
<h2><a><i>2.1.7.2. Kusalavipākamanodhātu</i></a></h2>
<p><a data-ref="sc27, pts-vp-pli91, ms29Dhs_932, msdiv455"><i>Katame dhammā abyākatā?</i></a> <a><i>Yasmiṃ samaye kāmāvacarassa kusalassa kammassa katattā upacitattā vipākā manodhātu uppannā hoti upekkhāsahagatā rūpārammaṇā vā …pe…</i></a> <a><i>phoṭṭhabbārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittassekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc28, ms29Dhs_933, msdiv456"><i>Katamo tasmiṃ samaye phasso hoti?</i></a> <a><i>Yo tasmiṃ samaye phasso phusanā samphusanā samphusitattaṃ—</i></a> <a><i>ayaṃ tasmiṃ samaye phasso hoti.</i></a></p>
<p><a data-ref="sc29, ms29Dhs_934, msdiv457"><i>Katamā tasmiṃ samaye vedanā hoti?</i></a> <a><i>Yaṃ tasmiṃ samaye tajjāmanodhātusamphassajaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>ayaṃ tasmiṃ samaye vedanā hoti.</i></a></p>
<p><a data-ref="sc30, ms29Dhs_935, msdiv458"><i>Katamā tasmiṃ samaye saññā hoti?</i></a> <a><i>Yā tasmiṃ samaye tajjāmanodhātusamphassajā saññā sañjānanā sañjānitattaṃ—</i></a> <a><i>ayaṃ tasmiṃ samaye saññā hoti.</i></a></p>
<p><a data-ref="sc31, ms29Dhs_936, msdiv459"><i>Katamā tasmiṃ samaye cetanā hoti?</i></a> <a><i>Yā tasmiṃ samaye tajjāmanodhātusamphassajā cetanā sañcetanā cetayitattaṃ—</i></a> <a><i>ayaṃ tasmiṃ samaye cetanā hoti.</i></a></p>
<p><a data-ref="sc32, ms29Dhs_937, msdiv460"><i>Katamaṃ tasmiṃ samaye cittaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanodhātu—</i></a> <a><i>idaṃ tasmiṃ samaye cittaṃ hoti.</i></a></p>
<p><a data-ref="sc33, ms29Dhs_938, msdiv461"><i>Katamo tasmiṃ samaye vitakko hoti?</i></a> <a><i>Yo tasmiṃ samaye takko vitakko saṅkappo appanā byappanā cetaso abhiniropanā—</i></a> <a><i>ayaṃ tasmiṃ samaye vitakko hoti.</i></a></p>
<p><a data-ref="sc34, ms29Dhs_939, msdiv462"><i>Katamo tasmiṃ samaye vicāro hoti?</i></a> <a><i>Yo tasmiṃ samaye cāro vicāro anuvicāro upavicāro cittassa anusandhānatā anupekkhanatā—</i></a> <a><i>ayaṃ tasmiṃ samaye vicāro hoti.</i></a></p>
<p><a data-ref="sc35, pts-vp-pli92, ms29Dhs_940, msdiv463"><i>Katamā tasmiṃ samaye upekkhā hoti?</i></a> <a><i>Yaṃ tasmiṃ samaye cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>ayaṃ tasmiṃ samaye upekkhā hoti.</i></a></p>
<p><a data-ref="sc36, ms29Dhs_941, msdiv464"><i>Katamā tasmiṃ samaye cittassekaggatā hoti?</i></a> <a><i>Yā tasmiṃ samaye cittassa ṭhiti—</i></a> <a><i>ayaṃ tasmiṃ samaye cittassekaggatā hoti.</i></a></p>
<p><a data-ref="sc37, ms29Dhs_942, msdiv465"><i>Katamaṃ tasmiṃ samaye manindriyaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanodhātu—</i></a> <a><i>idaṃ tasmiṃ samaye manindriyaṃ hoti.</i></a></p>
<p><a data-ref="sc38, ms29Dhs_943, msdiv466"><i>Katamaṃ tasmiṃ samaye upekkhindriyaṃ hoti?</i></a> <a><i>Yaṃ tasmiṃ samaye cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>idaṃ tasmiṃ samaye upekkhindriyaṃ hoti.</i></a></p>
<p><a data-ref="sc39, ms29Dhs_944, msdiv467"><i>Katamaṃ tasmiṃ samaye jīvitindriyaṃ hoti?</i></a> <a><i>Yo tesaṃ arūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—</i></a> <a><i>idaṃ tasmiṃ samaye jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc40, ms29Dhs_945"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā manodhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc41, ms29Dhs_946, msdiv468"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā vitakko vicāro cittassekaggatā jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_947"><i>Kusalavipākā manodhātu.</i></a></p>
<h2><a><i>2.1.7.3. Kusalavipākamanoviññāṇadhātusomanassasahagata</i></a></h2>
<p><a data-ref="sc42, pts-vp-pli93, ms29Dhs_948, msdiv469"><i>Katame dhammā abyākatā?</i></a> <a><i>Yasmiṃ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti somanassasahagatā rūpārammaṇā vā …pe…</i></a> <a><i>dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, pīti hoti, sukhaṃ hoti, cittassekaggatā hoti, manindriyaṃ hoti, somanassindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc43, ms29Dhs_949, msdiv470"><i>Katamo tasmiṃ samaye phasso hoti?</i></a> <a><i>Yo tasmiṃ samaye phasso phusanā samphusanā samphusitattaṃ—</i></a> <a><i>ayaṃ tasmiṃ samaye phasso hoti.</i></a></p>
<p><a data-ref="sc44, ms29Dhs_950, msdiv471"><i>Katamā tasmiṃ samaye vedanā hoti?</i></a> <a><i>Yaṃ tasmiṃ samaye tajjāmanoviññāṇadhātusamphassajaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—</i></a> <a><i>ayaṃ tasmiṃ samaye vedanā hoti.</i></a></p>
<p><a data-ref="sc45, ms29Dhs_951, msdiv472"><i>Katamā tasmiṃ samaye saññā hoti?</i></a> <a><i>Yā tasmiṃ samaye tajjāmanoviññāṇadhātusamphassajā saññā sañjānanā sañjānitattaṃ—</i></a> <a><i>ayaṃ tasmiṃ samaye saññā hoti.</i></a></p>
<p><a data-ref="sc46, ms29Dhs_952, msdiv473"><i>Katamā tasmiṃ samaye cetanā hoti.</i></a> <a><i>Yā tasmiṃ samaye tajjāmanoviññāṇadhātusamphassajā cetanā sañcetanā cetayitattaṃ—</i></a> <a><i>ayaṃ tasmiṃ samaye cetanā hoti.</i></a></p>
<p><a data-ref="sc47, ms29Dhs_953, msdiv474"><i>Katamaṃ tasmiṃ samaye cittaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—</i></a> <a><i>idaṃ tasmiṃ samaye cittaṃ hoti.</i></a></p>
<p><a data-ref="sc48, ms29Dhs_954, msdiv475"><i>Katamo tasmiṃ samaye vitakko hoti?</i></a> <a><i>Yo tasmiṃ samaye takko vitakko saṅkappo appanā byappanā cetaso abhiniropanā—</i></a> <a><i>ayaṃ tasmiṃ samaye vitakko hoti.</i></a></p>
<p><a data-ref="sc49, ms29Dhs_955, msdiv476"><i>Katamo tasmiṃ samaye vicāro hoti?</i></a> <a><i>Yo tasmiṃ samaye cāro vicāro anuvicāro upavicāro cittassa anusandhānatā anupekkhanatā—</i></a> <a><i>ayaṃ tasmiṃ samaye vicāro hoti.</i></a></p>
<p><a data-ref="sc50, ms29Dhs_956, msdiv477"><i>Katamā tasmiṃ samaye pīti hoti?</i></a> <a><i>Yā tasmiṃ samaye pīti pāmojjaṃ āmodanā pamodanā hāso pahāso vitti odagyaṃ attamanatā cittassa—</i></a> <a><i>ayaṃ tasmiṃ samaye pīti hoti.</i></a></p>
<p><a data-ref="sc51, pts-vp-pli94, ms29Dhs_957, msdiv478"><i>Katamaṃ tasmiṃ samaye sukhaṃ hoti?</i></a> <a><i>Yaṃ tasmiṃ samaye cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—</i></a> <a><i>idaṃ tasmiṃ samaye sukhaṃ hoti.</i></a></p>
<p><a data-ref="sc52, ms29Dhs_958, msdiv479"><i>Katamā tasmiṃ samaye cittassekaggatā hoti?</i></a> <a><i>Yā tasmiṃ samaye cittassa ṭhiti—</i></a> <a><i>ayaṃ tasmiṃ samaye cittassekaggatā hoti.</i></a></p>
<p><a data-ref="sc53, ms29Dhs_959, msdiv480"><i>Katamaṃ tasmiṃ samaye manindriyaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—</i></a> <a><i>idaṃ tasmiṃ samaye manindriyaṃ hoti.</i></a></p>
<p><a data-ref="sc54, ms29Dhs_960, msdiv481"><i>Katamaṃ tasmiṃ samaye somanassindriyaṃ hoti?</i></a> <a><i>Yaṃ tasmiṃ samaye cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—</i></a> <a><i>idaṃ tasmiṃ samaye somanassindriyaṃ hoti.</i></a></p>
<p><a data-ref="sc55, ms29Dhs_961, msdiv482"><i>Katamaṃ tasmiṃ samaye jīvitindriyaṃ hoti?</i></a> <a><i>Yo tesaṃ arūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—</i></a> <a><i>idaṃ tasmiṃ samaye jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc56, ms29Dhs_962"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā manoviññāṇadhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc57, ms29Dhs_963, msdiv483"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā vitakko vicāro pīti cittassekaggatā jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_964"><i>Kusalavipākā manoviññāṇadhātu somanassasahagatā.</i></a></p>
<h2><a><i>2.1.7.4. Kusalavipākamanoviññāṇadhātuupekkhāsahagata</i></a></h2>
<p><a data-ref="sc58, pts-vp-pli95, ms29Dhs_965, msdiv484"><i>Katame dhammā abyākatā?</i></a> <a><i>Yasmiṃ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti upekkhāsahagatā rūpārammaṇā vā …pe…</i></a> <a><i>dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittassekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc59, ms29Dhs_966, msdiv485"><i>Katamo tasmiṃ samaye phasso hoti?</i></a> <a><i>Yo tasmiṃ samaye phasso phusanā samphusanā samphusitattaṃ—</i></a> <a><i>ayaṃ tasmiṃ samaye phasso hoti.</i></a></p>
<p><a data-ref="sc60, ms29Dhs_967, msdiv486"><i>Katamā tasmiṃ samaye vedanā hoti?</i></a> <a><i>Yaṃ tasmiṃ samaye tajjāmanoviññāṇadhātusamphassajaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>ayaṃ tasmiṃ samaye vedanā hoti.</i></a></p>
<p><a data-ref="sc61, ms29Dhs_968, msdiv487"><i>Katamā tasmiṃ samaye saññā hoti?</i></a> <a><i>Yā tasmiṃ samaye tajjāmanoviññāṇadhātusamphassajā saññā sañjānanā sañjānitattaṃ—</i></a> <a><i>ayaṃ tasmiṃ samaye saññā hoti.</i></a></p>
<p><a data-ref="sc62, ms29Dhs_969, msdiv488"><i>Katamā tasmiṃ samaye cetanā hoti?</i></a> <a><i>Yā tasmiṃ samaye tajjāmanoviññāṇadhātusamphassajā cetanā sañcetanā cetayitattaṃ—</i></a> <a><i>ayaṃ tasmiṃ samaye cetanā hoti.</i></a></p>
<p><a data-ref="sc63, ms29Dhs_970, msdiv489"><i>Katamaṃ tasmiṃ samaye cittaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—</i></a> <a><i>idaṃ tasmiṃ samaye cittaṃ hoti.</i></a></p>
<p><a data-ref="sc64, ms29Dhs_971, msdiv490"><i>Katamo tasmiṃ samaye vitakko hoti?</i></a> <a><i>Yo tasmiṃ samaye takko vitakko saṅkappo appanā byappanā cetaso abhiniropanā—</i></a> <a><i>ayaṃ tasmiṃ samaye vitakko hoti.</i></a></p>
<p><a data-ref="sc65, ms29Dhs_972, msdiv491"><i>Katamo tasmiṃ samaye vicāro hoti?</i></a> <a><i>Yo tasmiṃ samaye cāro vicāro anuvicāro upavicāro cittassa anusandhānatā anupekkhanatā—</i></a> <a><i>ayaṃ tasmiṃ samaye vicāro hoti.</i></a></p>
<p><a data-ref="sc66, ms29Dhs_973, msdiv492"><i>Katamā tasmiṃ samaye upekkhā hoti?</i></a> <a><i>Yaṃ tasmiṃ samaye cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>ayaṃ tasmiṃ samaye upekkhā hoti.</i></a></p>
<p><a data-ref="sc67, ms29Dhs_974, msdiv493"><i>Katamā tasmiṃ samaye cittassekaggatā hoti?</i></a> <a><i>Yā tasmiṃ samaye cittassa ṭhiti—</i></a> <a><i>ayaṃ tasmiṃ samaye cittassekaggatā hoti.</i></a></p>
<p><a data-ref="sc68, pts-vp-pli96, ms29Dhs_975, msdiv494"><i>Katamaṃ tasmiṃ samaye manindriyaṃ hoti?</i></a> <a><i>Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—</i></a> <a><i>idaṃ tasmiṃ samaye manindriyaṃ hoti.</i></a></p>
<p><a data-ref="sc69, ms29Dhs_976, msdiv495"><i>Katamaṃ tasmiṃ samaye upekkhindriyaṃ hoti?</i></a> <a><i>Yaṃ tasmiṃ samaye cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—</i></a> <a><i>idaṃ tasmiṃ samaye upekkhindriyaṃ hoti.</i></a></p>
<p><a data-ref="sc70, ms29Dhs_977, msdiv496"><i>Katamaṃ tasmiṃ samaye jīvitindriyaṃ hoti?</i></a> <a><i>Yo tesaṃ arūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—</i></a> <a><i>idaṃ tasmiṃ samaye jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc71, ms29Dhs_978"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā manoviññāṇadhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc72, ms29Dhs_979, msdiv497"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā vitakko vicāro cittassekaggatā jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_980"><i>Kusalavipākā upekkhāsahagatā manoviññāṇadhātu.</i></a></p>
<h2><a><i>2.1.7.5. Aṭṭhamahāvipāka</i></a></h2>
<p><a data-ref="sc73, pts-vp-pli97, ms29Dhs_981, msdiv498"><i>Katame dhammā abyākatā?</i></a> <a><i>Yasmiṃ samaye kāmāvacarassa kusalassa kammassa katattā upacitattā vipākā manoviññāṇadhātu uppannā hoti somanassasahagatā ñāṇasampayuttā …pe…</i></a> <a><i>somanassasahagatā ñāṇasampayuttā sasaṅkhārena …pe…</i></a> <a><i>somanassasahagatā ñāṇavippayuttā …pe…</i></a> <a><i>somanassasahagatā ñāṇavippayuttā sasaṅkhārena …pe…</i></a> <a><i>upekkhāsahagatā ñāṇasampayuttā …pe…</i></a> <a><i>upekkhāsahagatā ñāṇasampayuttā sasaṅkhārena …pe…</i></a> <a><i>upekkhāsahagatā ñāṇavippayuttā …pe…</i></a> <a><i>upekkhāsahagatā ñāṇavippayuttā sasaṅkhārena rūpārammaṇā vā …pe…</i></a> <a><i>dhammārammaṇā vā yaṃ yaṃ vā panārabbha, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā …pe…</i></a> <a><i>alobho abyākatamūlaṃ …pe…</i></a> <a><i>adoso abyākatamūlaṃ …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_982"><i>Aṭṭhamahāvipākā.</i></a></p>
<h2><a><i>2.1.7.6. Rūpāvacaravipāka</i></a></h2>
<p><a data-ref="sc74, ms29Dhs_983, msdiv499"><i>Katame dhammā abyākatā?</i></a> <a><i>Yasmiṃ samaye rūpūpapattiyā maggaṃ bhāveti vivicceva kāmehi …pe… paṭhamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā kusalā.</i></a> <a><i>Tasseva rūpāvacarassa kusalassa kammassa katattā upacitattā vipākaṃ vivicceva kāmehi …pe… paṭhamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc75, ms29Dhs_984, msdiv500"><i>Katame dhammā abyākatā?</i></a> <a><i>Yasmiṃ samaye rūpūpapattiyā maggaṃ bhāveti vitakkavicārānaṃ vūpasamā …pe… dutiyaṃ jhānaṃ …pe…</i></a> <a><i>tatiyaṃ jhānaṃ …pe…</i></a> <a><i>catutthaṃ jhānaṃ …pe…</i></a> <a><i>paṭhamaṃ jhānaṃ …pe…</i></a> <a><i>pañcamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā kusalā.</i></a> <a><i>Tasseva rūpāvacarassa kusalassa kammassa katattā upacitattā vipākaṃ sukhassa ca pahānā …pe… pañcamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_985"><i>Rūpāvacaravipākā.</i></a></p>
<h2><a><i>2.1.7.7. Arūpāvacaravipāka</i></a></h2>
<p><a data-ref="sc76, pts-vp-pli98, ms29Dhs_986, msdiv501"><i>Katame dhammā abyākatā?</i></a> <a><i>Yasmiṃ samaye arūpūpapattiyā maggaṃ bhāveti sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ākāsānañcāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā kusalā.</i></a> <a><i>Tasseva arūpāvacarassa kusalassa kammassa katattā upacitattā vipākaṃ sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ākāsānañcāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc77, ms29Dhs_987, msdiv502"><i>Katame dhammā abyākatā?</i></a> <a><i>Yasmiṃ samaye arūpūpapattiyā maggaṃ bhāveti sabbaso ākāsānañcāyatanaṃ samatikkamma viññāṇañcāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā kusalā.</i></a> <a><i>Tasseva arūpāvacarassa kusalassa kammassa katattā upacitattā vipākaṃ sabbaso ākāsānañcāyatanaṃ samatikkamma viññāṇañcāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc78, ms29Dhs_988, msdiv503"><i>Katame dhammā abyākatā?</i></a> <a><i>Yasmiṃ samaye arūpūpapattiyā maggaṃ bhāveti sabbaso viññāṇañcāyatanaṃ samatikkamma ākiñcaññāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā kusalā.</i></a> <a><i>Tasseva arūpāvacarassa kusalassa kammassa katattā upacitattā vipākaṃ sabbaso viññāṇañcāyatanaṃ samatikkamma ākiñcaññāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc79, pts-vp-pli99, ms29Dhs_989, msdiv504"><i>Katame dhammā abyākatā?</i></a> <a><i>Yasmiṃ samaye arūpūpapattiyā maggaṃ bhāveti sabbaso ākiñcaññāyatanaṃ samatikkamma nevasaññānāsaññāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā kusalā.</i></a> <a><i>Tasseva arūpāvacarassa kusalassa kammassa katattā upacitattā vipākaṃ sabbaso ākiñcaññāyatanaṃ samatikkamma nevasaññānāsaññāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_990"><i>Arūpāvacaravipākā.</i></a></p>
</article>
</section>
</div>
</body>
</html>
