<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="pp2.1">
<article>
<div class="hgroup">
<p class="division"><a><i>Puggalapaññatti</i></a></p>
<p><a><i>Niddesa</i></a></p>
<h1><a><i>1. Ekakapuggalapaññatti</i></a></h1>
</div>
<p><a data-var="phusitvā → phassitvā (bj)" data-ref="sc1, pts-vp-pli11, ms31Pu_176, msdiv1"><i>Katamo ca puggalo samayavimutto?</i></a> <a><i>Idhekacco puggalo kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti—</i></a> <a><i>ayaṃ vuccati puggalo “samayavimutto”.</i></a></p>
<p><a data-ref="sc2, ms31Pu_177, msdiv2"><i>Katamo ca puggalo asamayavimutto?</i></a> <a><i>Idhekacco puggalo na heva kho kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā āsavā parikkhīṇā honti—</i></a> <a><i>ayaṃ vuccati puggalo “asamayavimutto”.</i></a> <a><i>Sabbepi ariyapuggalā ariye vimokkhe asamayavimuttā.</i></a></p>
<p><a data-ref="sc3, ms31Pu_178, msdiv3"><i>Katamo ca puggalo kuppadhammo?</i></a> <a><i>Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.</i></a> <a><i>So ca kho na nikāmalābhī hoti na akicchalābhī na akasiralābhī;</i></a> <a><i>na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.</i></a> <a><i>Ṭhānaṃ kho panetaṃ vijjati, yaṃ tassa puggalassa pamādamāgamma tā samāpattiyo kuppeyyuṃ—</i></a> <a><i>ayaṃ vuccati puggalo “kuppadhammo”.</i></a></p>
<p><a data-ref="sc4, ms31Pu_179, msdiv4"><i>Katamo ca puggalo akuppadhammo?</i></a> <a><i>Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.</i></a> <a><i>So ca kho nikāmalābhī hoti akicchalābhī akasiralābhī;</i></a> <a><i>yatthicchakaṃ yadicchakaṃ yāvaticchakaṃ samāpajjatipi vuṭṭhātipi.</i></a> <a><i>Aṭṭhānametaṃ anavakāso yaṃ tassa puggalassa pamādamāgamma tā samāpattiyo kuppeyyuṃ—</i></a> <a><i>ayaṃ vuccati puggalo “akuppadhammo”.</i></a> <a><i>Sabbepi ariyapuggalā ariye vimokkhe akuppadhammā.</i></a></p>
<p><a data-ref="sc5, pts-vp-pli12, ms31Pu_180, msdiv5"><i>Katamo ca puggalo parihānadhammo?</i></a> <a><i>Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.</i></a> <a><i>So ca kho na nikāmalābhī hoti na akicchalābhī na akasiralābhī;</i></a> <a><i>na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.</i></a> <a><i>Ṭhānaṃ kho panetaṃ vijjati, yaṃ so puggalo pamādamāgamma tāhi samāpattīhi parihāyeyya—</i></a> <a><i>ayaṃ vuccati puggalo “parihānadhammo”.</i></a></p>
<p><a data-ref="sc6, ms31Pu_181, msdiv6"><i>Katamo ca puggalo aparihānadhammo?</i></a> <a><i>Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.</i></a> <a><i>So ca kho nikāmalābhī hoti akicchalābhī akasiralābhī;</i></a> <a><i>yatthicchakaṃ yadicchakaṃ yāvaticchakaṃ samāpajjatipi vuṭṭhātipi.</i></a> <a><i>Aṭṭhānametaṃ anavakāso yaṃ so puggalo pamādamāgamma tāhi samāpattīhi parihāyeyya—</i></a> <a><i>ayaṃ vuccati puggalo “aparihānadhammo”.</i></a> <a><i>Sabbepi ariyapuggalā ariye vimokkhe aparihānadhammā.</i></a></p>
<p><a data-ref="sc7, ms31Pu_182, msdiv7"><i>Katamo ca puggalo cetanābhabbo?</i></a> <a><i>Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.</i></a> <a><i>So ca kho na nikāmalābhī hoti na akicchalābhī na akasiralābhī;</i></a> <a><i>na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.</i></a> <a><i>Sace anusañceteti, na parihāyati tāhi samāpattīhi.</i></a> <a><i>Sace na anusañceteti, parihāyati tāhi samāpattīhi—</i></a> <a><i>ayaṃ vuccati puggalo “cetanābhabbo”.</i></a></p>
<p><a data-ref="sc8, ms31Pu_183, msdiv8"><i>Katamo ca puggalo anurakkhaṇābhabbo?</i></a> <a><i>Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.</i></a> <a><i>So ca kho na nikāmalābhī hoti na akicchalābhī na akasiralābhī;</i></a> <a><i>na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.</i></a> <a><i>Sace anurakkhati, na parihāyati tāhi samāpattīhi.</i></a> <a><i>Sace na anurakkhati, parihāyati tāhi samāpattīhi—</i></a> <a><i>ayaṃ vuccati puggalo “anurakkhaṇābhabbo”.</i></a></p>
<p><a data-ref="sc9, ms31Pu_184, msdiv9"><i>Katamo ca puggalo puthujjano?</i></a> <a><i>Yassa puggalassa tīṇi saṃyojanāni appahīnāni;</i></a> <a><i>na ca tesaṃ dhammānaṃ pahānāya paṭipanno—</i></a> <a><i>ayaṃ vuccati puggalo “puthujjano”.</i></a></p>
<p><a data-ref="sc10, pts-vp-pli13, ms31Pu_185, msdiv10"><i>Katamo ca puggalo gotrabhū?</i></a> <a><i>Yesaṃ dhammānaṃ samanantarā ariyadhammassa avakkanti hoti tehi dhammehi samannāgato—</i></a> <a><i>ayaṃ vuccati puggalo “gotrabhū”.</i></a></p>
<p><a data-ref="sc11, ms31Pu_186, msdiv11"><i>Katamo ca puggalo bhayūparato?</i></a> <a><i>Satta sekkhā bhayūparatā, ye ca puthujjanā sīlavanto.</i></a> <a><i>Arahā abhayūparato.</i></a></p>
<p><a data-var="eḷā → jaḷā (sya-all, pts-vp-pli1)" data-ref="sc12, ms31Pu_187, msdiv12"><i>Katamo ca puggalo abhabbāgamano?</i></a> <a><i>Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā eḷā, abhabbā niyāmaṃ okkamituṃ kusalesu dhammesu sammattaṃ—</i></a> <a><i>ime vuccanti puggalā “abhabbāgamanā”.</i></a></p>
<p><a data-var="paññavanto → paññāvantā (bj)" data-ref="sc13, ms31Pu_188, msdiv13"><i>Katamo ca puggalo bhabbāgamano?</i></a> <a><i>Ye te puggalā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā paññavanto aneḷā, bhabbā niyāmaṃ okkamituṃ kusalesu dhammesu sammattaṃ—</i></a> <a><i>ime vuccanti puggalā “bhabbāgamanā”.</i></a></p>
<p><a data-ref="sc14, ms31Pu_189, msdiv14"><i>Katamo ca puggalo niyato?</i></a> <a><i>Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā.</i></a> <a><i>Avasesā puggalā aniyatā.</i></a></p>
<p><a data-ref="sc15, ms31Pu_190, msdiv15"><i>Katamo ca puggalo paṭipannako?</i></a> <a><i>Cattāro maggasamaṅgino puggalā paṭipannakā, cattāro phalasamaṅgino puggalā phale ṭhitā.</i></a></p>
<p><a data-ref="sc16, ms31Pu_191, msdiv16"><i>Katamo ca puggalo samasīsī?</i></a> <a><i>Yassa puggalassa apubbaṃ acarimaṃ āsavapariyādānañca hoti jīvitapariyādānañca—</i></a> <a><i>ayaṃ vuccati puggalo “samasīsī”.</i></a></p>
<p><a data-ref="sc17, pts-vp-pli14, ms31Pu_192, msdiv17"><i>Katamo ca puggalo ṭhitakappī?</i></a> <a><i>Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya yāvāyaṃ puggalo na sotāpattiphalaṃ sacchikaroti.</i></a> <a><i>Ayaṃ vuccati puggalo “ṭhitakappī”.</i></a> <a><i>Sabbepi maggasamaṅgino puggalā ṭhitakappino.</i></a></p>
<p><a data-ref="sc18, ms31Pu_193, msdiv18"><i>Katamo ca puggalo ariyo?</i></a> <a><i>Aṭṭha ariyapuggalā ariyā.</i></a> <a><i>Avasesā puggalā anariyā.</i></a></p>
<p><a data-ref="sc19, ms31Pu_194, msdiv19"><i>Katamo ca puggalo sekkho?</i></a> <a><i>Cattāro maggasamaṅgino tayo phalasamaṅgino puggalā “sekkhā”.</i></a> <a><i>Arahā asekkho.</i></a> <a><i>Avasesā puggalā nevasekkhanāsekkhā.</i></a></p>
<p><a data-ref="sc20, ms31Pu_195, msdiv20"><i>Katamo ca puggalo tevijjo?</i></a> <a><i>Tīhi vijjāhi samannāgato puggalo “tevijjo”.</i></a></p>
<p><a data-ref="sc21, ms31Pu_196, msdiv21"><i>Katamo ca puggalo chaḷabhiñño?</i></a> <a><i>Chahi abhiññāhi samannāgato puggalo “chaḷabhiñño”.</i></a></p>
<p><a data-ref="sc22, ms31Pu_197, msdiv22"><i>Katamo ca puggalo sammāsambuddho?</i></a> <a><i>Idhekacco puggalo pubbe ananussutesu dhammesu sāmaṃ saccāni abhisambujjhati;</i></a> <a><i>tattha ca sabbaññutaṃ pāpuṇāti, balesu ca vasībhāvaṃ—</i></a> <a><i>ayaṃ vuccati puggalo “sammāsambuddho”.</i></a></p>
<p><a data-ref="sc23, ms31Pu_198, msdiv23"><i>Katamo ca puggalo paccekasambuddho?</i></a> <a><i>Idhekacco puggalo pubbe ananussutesu dhammesu sāmaṃ saccāni abhisambujjhati;</i></a> <a><i>na ca tattha sabbaññutaṃ pāpuṇāti, na ca balesu vasībhāvaṃ—</i></a> <a><i>ayaṃ vuccati puggalo “paccekasambuddho”.</i></a></p>
<p><a data-var="phusitvā → phassitvā (bj)" data-ref="sc24, ms31Pu_199, msdiv24"><i>Katamo ca puggalo ubhatobhāgavimutto?</i></a> <a><i>Idhekacco puggalo aṭṭha vimokkhe kāyena phusitvā viharati;</i></a> <a><i>paññāya cassa disvā āsavā parikkhīṇā honti—</i></a> <a><i>ayaṃ vuccati puggalo “ubhatobhāgavimutto”.</i></a></p>
<p><a data-ref="sc25, ms31Pu_200, msdiv25"><i>Katamo ca puggalo paññāvimutto?</i></a> <a><i>Idhekacco puggalo na heva kho aṭṭha vimokkhe kāyena phusitvā viharati;</i></a> <a><i>paññāya cassa disvā āsavā parikkhīṇā honti.</i></a> <a><i>Ayaṃ vuccati puggalo “paññāvimutto”.</i></a></p>
<p><a data-ref="sc26, pts-vp-pli15, ms31Pu_201, msdiv26"><i>Katamo ca puggalo kāyasakkhī?</i></a> <a><i>Idhekacco puggalo aṭṭha vimokkhe kāyena phusitvā viharati;</i></a> <a><i>paññāya cassa disvā ekacce āsavā parikkhīṇā honti.</i></a> <a><i>Ayaṃ vuccati puggalo “kāyasakkhī”.</i></a></p>
<p><a data-ref="sc27, ms31Pu_202, msdiv27"><i>Katamo ca puggalo diṭṭhippatto?</i></a> <a><i>Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti.</i></a> <a><i>Tathāgatappaveditā cassa dhammā paññāya vodiṭṭhā honti vocaritā.</i></a> <a><i>Paññāya cassa disvā ekacce āsavā parikkhīṇā honti—</i></a> <a><i>ayaṃ vuccati puggalo “diṭṭhippatto”.</i></a></p>
<p><a data-ref="sc28, ms31Pu_203, msdiv28"><i>Katamo ca puggalo saddhāvimutto?</i></a> <a><i>Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti.</i></a> <a><i>Tathāgatappaveditā cassa dhammā paññāya vodiṭṭhā honti vocaritā.</i></a> <a><i>Paññāya cassa disvā ekacce āsavā parikkhīṇā honti, no ca kho yathā diṭṭhippattassa—</i></a> <a><i>ayaṃ vuccati puggalo “saddhāvimutto”.</i></a></p>
<p><a data-ref="sc29, ms31Pu_204, msdiv29"><i>Katamo ca puggalo dhammānusārī?</i></a> <a><i>Yassa puggalassa sotāpattiphalasacchikiriyāya paṭipannassa paññindriyaṃ adhimattaṃ hoti, paññāvāhiṃ paññāpubbaṅgamaṃ ariyamaggaṃ bhāveti—</i></a> <a><i>ayaṃ vuccati puggalo “dhammānusārī”.</i></a> <a><i>Sotāpattiphalasacchikiriyāya paṭipanno puggalo dhammānusārī phale ṭhito diṭṭhippatto.</i></a></p>
<p><a data-ref="sc30, ms31Pu_205, msdiv30"><i>Katamo ca puggalo saddhānusārī?</i></a> <a><i>Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti—</i></a> <a><i>ayaṃ vuccati puggalo “saddhānusārī”.</i></a> <a><i>Sotāpattiphalasacchikiriyāya paṭipanno puggalo saddhānusārī phale ṭhito saddhāvimutto.</i></a></p>
<p><a data-var="sambodhiparāyano → sambodhiparāyaṇo (bj, mr)" data-ref="sc31, pts-vp-pli16, ms31Pu_206, msdiv31"><i>Katamo ca puggalo sattakkhattuparamo?</i></a> <a><i>Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.</i></a> <a><i>So sattakkhattuṃ deve ca mānuse ca sandhāvitvā saṃsaritvā dukkhassantaṃ karoti—</i></a> <a><i>ayaṃ vuccati puggalo “sattakkhattuparamo”.</i></a></p>
<p><a data-ref="sc32, ms31Pu_207, msdiv32"><i>Katamo ca puggalo kolaṃkolo?</i></a> <a><i>Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.</i></a> <a><i>So dve vā tīṇi vā kulāni sandhāvitvā saṃsaritvā dukkhassantaṃ karoti—</i></a> <a><i>ayaṃ vuccati puggalo “kolaṃkolo”.</i></a></p>
<p><a data-ref="sc33, ms31Pu_208, msdiv33"><i>Katamo ca puggalo ekabījī?</i></a> <a><i>Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.</i></a> <a><i>So ekaṃyeva mānusakaṃ bhavaṃ nibbattetvā dukkhassantaṃ karoti—</i></a> <a><i>ayaṃ vuccati puggalo “ekabījī”.</i></a></p>
<p><a data-ref="sc34, ms31Pu_209, msdiv34"><i>Katamo ca puggalo sakadāgāmī?</i></a> <a><i>Idhekacco puggalo tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti—</i></a> <a><i>ayaṃ vuccati puggalo “sakadāgāmī”.</i></a></p>
<p><a data-ref="sc35, ms31Pu_210, msdiv35"><i>Katamo ca puggalo anāgāmī?</i></a> <a><i>Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā—</i></a> <a><i>ayaṃ vuccati puggalo “anāgāmī”.</i></a></p>
<p><a data-ref="sc36, ms31Pu_211, msdiv36"><i>Katamo ca puggalo antarāparinibbāyī?</i></a> <a><i>Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.</i></a> <a><i>So upapannaṃ vā samanantarā appattaṃ vā vemajjhaṃ āyuppamāṇaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—</i></a> <a><i>ayaṃ vuccati puggalo “antarāparinibbāyī”.</i></a></p>
<p><a data-var="kālakiriyaṃ → kālaṃ kiriyaṃ (mr)" data-ref="sc37, pts-vp-pli17, ms31Pu_212, msdiv37"><i>Katamo ca puggalo upahaccaparinibbāyī?</i></a> <a><i>Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.</i></a> <a><i>So atikkamitvā vemajjhaṃ āyuppamāṇaṃ upahacca vā kālakiriyaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—</i></a> <a><i>ayaṃ vuccati puggalo “upahaccaparinibbāyī”.</i></a></p>
<p><a data-ref="sc38, ms31Pu_213, msdiv38"><i>Katamo ca puggalo asaṅkhāraparinibbāyī?</i></a> <a><i>Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.</i></a> <a><i>So asaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—</i></a> <a><i>ayaṃ vuccati puggalo “asaṅkhāraparinibbāyī”.</i></a></p>
<p><a data-ref="sc39, ms31Pu_214, msdiv39"><i>Katamo ca puggalo sasaṅkhāraparinibbāyī?</i></a> <a><i>Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.</i></a> <a><i>So sasaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—</i></a> <a><i>ayaṃ vuccati puggalo “sasaṅkhāraparinibbāyī”.</i></a></p>
<p><a data-ref="sc40, ms31Pu_215, msdiv40"><i>Katamo ca puggalo uddhaṃsoto akaniṭṭhagāmī?</i></a> <a><i>Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.</i></a> <a><i>So avihā cuto atappaṃ gacchati, atappā cuto sudassaṃ gacchati, sudassā cuto sudassiṃ gacchati, sudassiyā cuto akaniṭṭhaṃ gacchati;</i></a> <a><i>akaniṭṭhe ariyamaggaṃ sañjaneti upariṭṭhimānaṃ saṃyojanānaṃ pahānāya—</i></a> <a><i>ayaṃ vuccati puggalo “uddhaṃsoto akaniṭṭhagāmī”.</i></a></p>
<p><a data-ref="sc41, ms31Pu_216, msdiv41"><i>Katamo ca puggalo sotāpanno sotāpattiphalasacchikiriyāya paṭipanno?</i></a> <a><i>Tiṇṇaṃ saṃyojanānaṃ pahānāya paṭipanno puggalo sotāpattiphalasacchikiriyāya paṭipanno.</i></a> <a><i>Yassa puggalassa tīṇi saṃyojanāni pahīnāni—</i></a> <a><i>ayaṃ vuccati puggalo “sotāpanno”.</i></a></p>
<p><a data-ref="sc42, ms31Pu_217, msdiv42"><i>Kāmarāgabyāpādānaṃ tanubhāvāya paṭipanno puggalo sakadāgāmiphalasacchikiriyāya paṭipanno.</i></a> <a><i>Yassa puggalassa kāmarāgabyāpādā tanubhūtā—</i></a> <a><i>ayaṃ vuccati puggalo “sakadāgāmī”.</i></a></p>
<p><a data-ref="sc43, pts-vp-pli18, ms31Pu_218, msdiv43"><i>Kāmarāgabyāpādānaṃ anavasesappahānāya paṭipanno puggalo anāgāmiphalasacchikiriyāya paṭipanno.</i></a> <a><i>Yassa puggalassa kāmarāgabyāpādā anavasesā pahīnā—</i></a> <a><i>ayaṃ vuccati puggalo “anāgāmī”.</i></a></p>
<p><a data-ref="sc44, ms31Pu_219, msdiv44"><i>Rūparāgaarūparāgamānauddhaccaavijjāya anavasesappahānāya paṭipanno puggalo arahattaphalasacchikiriyāya paṭipanno.</i></a> <a><i>Yassa puggalassa rūparāgo arūparāgo māno uddhaccaṃ avijjā anavasesā pahīnā—</i></a> <a><i>ayaṃ vuccati puggalo “arahā”.</i></a></p>
<p class="endsutta"><a data-ref="sc45, ms31Pu_220"><i>Ekakaniddeso.</i></a></p>
</article>
</section>
</div>
</body>
</html>
