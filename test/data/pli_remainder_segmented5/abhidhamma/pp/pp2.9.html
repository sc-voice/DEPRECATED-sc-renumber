<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="pp2.9">
<article>
<div class="hgroup">
<p class="division"><a><i>Puggalapaññatti</i></a></p>
<p><a><i>Niddesa</i></a></p>
<h1><a><i>9. Navakapuggalapaññatti</i></a></h1>
</div>
<p><a data-ref="sc1, ms31Pu_536, msdiv208"><i>Katamo ca puggalo sammāsambuddho?</i></a> <a><i>Idhekacco puggalo pubbe ananussutesu dhammesu sāmaṃ saccāni abhisambujjhati, tattha ca sabbaññutaṃ pāpuṇāti balesu ca vasībhāvaṃ.</i></a> <a><i>Ayaṃ vuccati puggalo sammāsambuddho. (1)</i></a></p>
<p><a data-ref="sc2, ms31Pu_537"><i>Katamo ca puggalo paccekasambuddho?</i></a> <a><i>Idhekacco puggalo pubbe ananussutesu dhammesu sāmaṃ saccāni abhisambujjhati, na ca tattha sabbaññutaṃ pāpuṇāti na ca balesu vasībhāvaṃ.</i></a> <a><i>Ayaṃ vuccati puggalo paccekasambuddho. (2)</i></a></p>
<p><a data-ref="sc3, ms31Pu_538"><i>Katamo ca puggalo ubhatobhāgavimutto?</i></a> <a><i>Idhekacco puggalo aṭṭha vimokkhe kāyena phusitvā viharati paññāya cassa disvā āsavā parikkhīṇā honti.</i></a> <a><i>Ayaṃ vuccati puggalo ubhatobhāgavimutto. (3)</i></a></p>
<p><a data-ref="sc4, ms31Pu_539"><i>Katamo ca puggalo paññāvimutto?</i></a> <a><i>Idhekacco puggalo na heva kho aṭṭha vimokkhe kāyena phusitvā viharati paññāya cassa disvā āsavā parikkhīṇā honti.</i></a> <a><i>Ayaṃ vuccati puggalo paññāvimutto. (4)</i></a></p>
<p><a data-ref="sc5, ms31Pu_540"><i>Katamo ca puggalo kāyasakkhī?</i></a> <a><i>Idhekacco puggalo aṭṭha vimokkhe kāyena phusitvā viharati paññāya cassa disvā ekacce āsavā parikkhīṇā honti.</i></a> <a><i>Ayaṃ vuccati puggalo kāyasakkhī. (5)</i></a></p>
<p><a data-ref="sc6, pts-vp-pli74, ms31Pu_541"><i>Katamo ca puggalo diṭṭhippatto?</i></a> <a><i>Idhekacco puggalo “idaṃ dukkhan”ti yathābhūtaṃ pajānāti …pe…</i></a> <a><i>“ayaṃ dukkhanirodhagāminī paṭipadā”ti yathābhūtaṃ pajānāti, tathāgatappaveditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti.</i></a> <a><i>Ayaṃ vuccati puggalo diṭṭhippatto. (6)</i></a></p>
<p><a data-ref="sc7, ms31Pu_542"><i>Katamo ca puggalo saddhāvimutto?</i></a> <a><i>Idhekacco puggalo “idaṃ dukkhan”ti yathābhūtaṃ pajānāti …pe…</i></a> <a><i>“ayaṃ dukkhanirodhagāminī paṭipadā”ti yathābhūtaṃ pajānāti, tathāgatappaveditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti, no ca kho yathā diṭṭhippattassa.</i></a> <a><i>Ayaṃ vuccati puggalo saddhāvimutto. (7)</i></a></p>
<p><a data-ref="sc8, ms31Pu_543"><i>Katamo ca puggalo dhammānusārī?</i></a> <a><i>Yassa puggalassa sotāpattiphalasacchikiriyāya paṭipannassa paññindriyaṃ adhimattaṃ hoti, paññāvāhiṃ paññāpubbaṅgamaṃ ariyamaggaṃ bhāveti.</i></a> <a><i>Ayaṃ vuccati puggalo dhammānusārī.</i></a> <a><i>Sotāpattiphalasacchikiriyāya paṭipanno puggalo dhammānusārī, phale ṭhito diṭṭhippatto. (8)</i></a></p>
<p><a data-ref="sc9, ms31Pu_544"><i>Katamo ca puggalo saddhānusārī?</i></a> <a><i>Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti.</i></a> <a><i>Ayaṃ vuccati puggalo saddhānusārī.</i></a> <a><i>Sotāpattiphalasacchikiriyāya paṭipanno puggalo saddhānusārī, phale ṭhito saddhāvimuttoti. (9)</i></a></p>
<p class="endsutta"><a data-ref="sc10, ms31Pu_545"><i>Navakaniddeso.</i></a></p>
</article>
</section>
</div>
</body>
</html>
