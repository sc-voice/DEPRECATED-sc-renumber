<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="pp2.2">
<article>
<div class="hgroup">
<p class="division"><a><i>Puggalapaññatti</i></a></p>
<p><a><i>Niddesa</i></a></p>
<h1><a><i>2. Dukapuggalapaññatti</i></a></h1>
</div>
<p><a data-var="dussanā dussitattaṃ → dūsanā dūsitattaṃ (sya-all)" data-ref="sc1, ms31Pu_221, msdiv45"><i>Katamo ca puggalo kodhano?</i></a> <a><i>Tattha katamo kodho?</i></a> <a><i>Yo kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ virodho paṭivirodho caṇḍikkaṃ asuropo anattamanatā cittassa—</i></a> <a><i>ayaṃ vuccati kodho.</i></a> <a><i>Yassa puggalassa ayaṃ kodho appahīno—</i></a> <a><i>ayaṃ vuccati puggalo “kodhano”.</i></a></p>
<p><a data-var="aṭṭhapanā → āṭhapanā (pts-vp-pli1, mr)" data-ref="sc2, ms31Pu_222, msdiv46"><i>Katamo ca puggalo upanāhī?</i></a> <a><i>Tattha katamo upanāho?</i></a> <a><i>Pubbakālaṃ kodho aparakālaṃ upanāho.</i></a> <a><i>Yo evarūpo upanāho upanayhanā upanayhitattaṃ aṭṭhapanā ṭhapanā saṇṭhapanā anusaṃsandanā anuppabandhanā daḷhīkammaṃ kodhassa—</i></a> <a><i>ayaṃ vuccati upanāho.</i></a> <a><i>Yassa puggalassa ayaṃ upanāho appahīno—</i></a> <a><i>ayaṃ vuccati puggalo “upanāhī”.</i></a></p>
<p><a data-var="makkhāyanā makkhāyitattaṃ → makkhīyanā makkhīyitattā (si); makkhiyanā makkhiyitattaṃ (mr)" data-ref="sc3, ms31Pu_223, msdiv47"><i>Katamo ca puggalo makkhī?</i></a> <a><i>Tattha katamo makkho?</i></a> <a><i>Yo makkho makkhāyanā makkhāyitattaṃ niṭṭhuriyaṃ niṭṭhuriyakammaṃ—</i></a> <a><i>ayaṃ vuccati makkho.</i></a> <a><i>Yassa puggalassa ayaṃ makkho appahīno—</i></a> <a><i>ayaṃ vuccati puggalo “makkhī”.</i></a></p>
<p><a data-ref="sc4, pts-vp-pli19, ms31Pu_224, msdiv48"><i>Katamo ca puggalo paḷāsī?</i></a> <a><i>Tattha katamo paḷāso?</i></a> <a><i>Yo paḷāso paḷāsāyanā paḷāsāyitattaṃ paḷāsāhāro vivādaṭṭhānaṃ yugaggāho appaṭinissaggo—</i></a> <a><i>ayaṃ vuccati paḷāso.</i></a> <a><i>Yassa puggalassa ayaṃ paḷāso appahīno—</i></a> <a><i>ayaṃ vuccati puggalo “paḷāsī”.</i></a></p>
<p><a data-var="issāyitattaṃ usūyā usūyanā → ussuyā ussuyanā (pts-vp-pli1, mr)" data-ref="sc5, ms31Pu_225, msdiv49"><i>Katamo ca puggalo issukī?</i></a> <a><i>Tattha katamā issā?</i></a> <a><i>Yā paralābhasakkāragarukāramānanavandanapūjanāsu issā issāyanā issāyitattaṃ usūyā usūyanā usūyitattaṃ—</i></a> <a><i>ayaṃ vuccati issā.</i></a> <a><i>Yassa puggalassa ayaṃ issā appahīnā—</i></a> <a><i>ayaṃ vuccati puggalo “issukī”.</i></a></p>
<p><a data-ref="sc6, ms31Pu_226, msdiv50"><i>Katamo ca puggalo maccharī?</i></a> <a><i>Tattha katamaṃ macchariyaṃ?</i></a> <a><i>Pañca macchariyāni—</i></a> <a><i>āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ.</i></a> <a><i>Yaṃ evarūpaṃ maccheraṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—</i></a> <a><i>idaṃ vuccati macchariyaṃ.</i></a> <a><i>Yassa puggalassa idaṃ macchariyaṃ appahīnaṃ—</i></a> <a><i>ayaṃ vuccati puggalo “maccharī”.</i></a></p>
<p><a data-var="kakkaratā kakkariyaṃ → kakkhaḷatā kakkhaḷiyaṃ (sya-all)" data-ref="sc7, ms31Pu_227, msdiv51"><i>Katamo ca puggalo saṭho?</i></a> <a><i>Tattha katamaṃ sāṭheyyaṃ?</i></a> <a><i>Idhekacco saṭho hoti parisaṭho.</i></a> <a><i>Yaṃ tattha saṭhaṃ saṭhatā sāṭheyyaṃ kakkaratā kakkariyaṃ parikkhattatā pārikkhattiyaṃ—</i></a> <a><i>idaṃ vuccati sāṭheyyaṃ.</i></a> <a><i>Yassa puggalassa idaṃ sāṭheyyaṃ appahīnaṃ—</i></a> <a><i>ayaṃ vuccati puggalo “saṭho”.</i></a></p>
<p><a data-ref="sc8, ms31Pu_228, msdiv52"><i>Katamo ca puggalo māyāvī?</i></a> <a><i>Tattha katamā māyā?</i></a> <a><i>Idhekacco kāyena duccaritaṃ caritvā vācāya duccaritaṃ caritvā manasā duccaritaṃ caritvā tassa paṭicchādanahetu pāpikaṃ icchaṃ paṇidahati—</i></a> <a><i>“mā maṃ jaññā”ti icchati, “mā maṃ jaññā”ti saṅkappati “mā maṃ jaññā”ti vācaṃ bhāsati, “mā maṃ jaññā”ti kāyena parakkamati.</i></a> <a><i>Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṃ anāvikammaṃ vocchādanā pāpakiriyā—</i></a> <a><i>ayaṃ vuccati māyā.</i></a> <a><i>Yassa puggalassa ayaṃ māyā appahīnā—</i></a> <a><i>ayaṃ vuccati puggalo “māyāvī”.</i></a></p>
<p><a data-ref="sc9, pts-vp-pli20, ms31Pu_229, msdiv53"><i>Katamo ca puggalo ahiriko?</i></a> <a><i>Tattha katamaṃ ahirikaṃ?</i></a> <a><i>Yaṃ na hirīyati hiriyitabbena na hirīyati pāpakānaṃ akusalānaṃ dhammānaṃ samāpattiyā—</i></a> <a><i>idaṃ vuccati ahirikaṃ.</i></a> <a><i>Iminā ahirikena samannāgato puggalo “ahiriko”.</i></a></p>
<p><a data-ref="sc10, ms31Pu_230, msdiv54"><i>Katamo ca puggalo anottappī?</i></a> <a><i>Tattha katamaṃ anottappaṃ?</i></a> <a><i>Yaṃ na ottappati ottappitabbena na ottappati pāpakānaṃ akusalānaṃ dhammānaṃ samāpattiyā—</i></a> <a><i>idaṃ vuccati anottappaṃ.</i></a> <a><i>Iminā anottappena samannāgato puggalo “anottappī”.</i></a></p>
<p><a data-ref="sc11, ms31Pu_231, msdiv55"><i>Katamo ca puggalo dubbaco?</i></a> <a><i>Tattha katamā dovacassatā?</i></a> <a><i>Sahadhammike vuccamāne dovacassāyaṃ dovacassiyaṃ dovacassatā vippaṭikulaggāhitā vipaccanīkasātatā anādariyaṃ anādariyatā agāravatā appatissavatā—</i></a> <a><i>ayaṃ vuccati dovacassatā.</i></a> <a><i>Imāya dovacassatāya samannāgato puggalo “dubbaco”.</i></a></p>
<p><a data-ref="sc12, ms31Pu_232, msdiv56"><i>Katamo ca puggalo pāpamitto?</i></a> <a><i>Tattha katamā pāpamittatā?</i></a> <a><i>Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā bhajanā sambhajanā bhatti sambhatti sampavaṅkatā—</i></a> <a><i>ayaṃ vuccati pāpamittatā.</i></a> <a><i>Imāya pāpamittatāya samannāgato puggalo “pāpamitto”.</i></a></p>
<p><a data-ref="sc13, pts-vp-pli21, ms31Pu_233, msdiv57"><i>Katamo ca puggalo indriyesu aguttadvāro?</i></a> <a><i>Tattha katamā indriyesu aguttadvāratā?</i></a> <a><i>Idhekacco puggalo cakkhunā rūpaṃ disvā nimittaggāhī hoti anubyañjanaggāhī;</i></a> <a><i>yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati.</i></a> <a><i>Sotena saddaṃ sutvā …pe…</i></a> <a><i>ghānena gandhaṃ ghāyitvā …pe…</i></a> <a><i>jivhāya rasaṃ sāyitvā …pe…</i></a> <a><i>kāyena phoṭṭhabbaṃ phusitvā …pe…</i></a> <a><i>manasā dhammaṃ viññāya nimittaggāhī hoti anubyañjanaggāhī;</i></a> <a><i>yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati manindriyaṃ, manindriye na saṃvaraṃ āpajjati.</i></a> <a><i>Yā imesaṃ channaṃ indriyānaṃ agutti agopanā anārakkho asaṃvaro—</i></a> <a><i>ayaṃ vuccati indriyesu aguttadvāratā.</i></a> <a><i>Imāya indriyesu aguttadvāratāya samannāgato puggalo “indriyesu aguttadvāro”.</i></a></p>
<p><a data-ref="sc14, ms31Pu_234, msdiv58"><i>Katamo ca puggalo bhojane amattaññū?</i></a> <a><i>Tattha katamā bhojane amattaññutā?</i></a> <a><i>Idhekacco puggalo appaṭisaṅkhā ayoniso āhāraṃ āhāreti davāya madāya maṇḍanāya vibhūsanāya, yā tattha asantuṭṭhitā amattaññutā appaṭisaṅkhā bhojane—</i></a> <a><i>ayaṃ vuccati bhojane amattaññutā.</i></a> <a><i>Imāya bhojane amattaññutāya samannāgato puggalo “bhojane amattaññū”.</i></a></p>
<p><a data-ref="sc15, ms31Pu_235, msdiv59"><i>Katamo ca puggalo muṭṭhassati?</i></a> <a><i>Tattha katamaṃ muṭṭhassaccaṃ?</i></a> <a><i>Yā assati ananussati appaṭissati assati assaraṇatā adhāraṇatā pilāpanatā sammussanatā—</i></a> <a><i>idaṃ vuccati muṭṭhassaccaṃ.</i></a> <a><i>Iminā muṭṭhassaccena samannāgato puggalo “muṭṭhassati”.</i></a></p>
<p><a data-var="asaṅgāhaṇā apariyogāhaṇā → asaṅgāhanā apariyogāhanā (bj, sya-all, pts-vp-pli1, mr)" data-ref="sc16, ms31Pu_236, msdiv60"><i>Katamo ca puggalo asampajāno?</i></a> <a><i>Tattha katamaṃ asampajaññaṃ?</i></a> <a><i>Yaṃ aññāṇaṃ adassanaṃ anabhisamayo ananubodho asambodho appaṭivedho asaṅgāhaṇā apariyogāhaṇā asamapekkhaṇā apaccavekkhaṇā apaccakkhakammaṃ dummejjhaṃ bālyaṃ asampajaññaṃ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṃ avijjālaṅgī moho akusalamūlaṃ—</i></a> <a><i>idaṃ vuccati asampajaññaṃ.</i></a> <a><i>Iminā asampajaññena samannāgato puggalo “asampajāno”.</i></a></p>
<p><a data-ref="sc17, ms31Pu_237, msdiv61"><i>Katamo ca puggalo sīlavipanno?</i></a> <a><i>Tattha katamā sīlavipatti?</i></a> <a><i>Kāyiko vītikkamo vācasiko vītikkamo kāyikavācasiko vītikkamo—</i></a> <a><i>ayaṃ vuccati sīlavipatti.</i></a> <a><i>Sabbampi dussilyaṃ sīlavipatti.</i></a> <a><i>Imāya sīlavipattiyā samannāgato puggalo “sīlavipanno”.</i></a></p>
<p><a data-var="sukatadukkaṭānaṃ → sukaṭadukkaṭānaṃ (bj, sya-all)" data-ref="sc18, pts-vp-pli22, ms31Pu_238, msdiv62"><i>Katamo ca puggalo diṭṭhivipanno?</i></a> <a data-var="sammaggatā → samaggatā (pts-vp-pli1, mr)"><i>Tattha katamā diṭṭhivipatti?</i></a> <a><i>“Natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī”ti.</i></a> <a data-var="vipariyāsaggāho → vipariyesagāho (bj); vipariyesaggāho (sabbattha)"><i>Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyāsaggāho, ayaṃ vuccati diṭṭhivipatti.</i></a> <a><i>Sabbāpi micchādiṭṭhi diṭṭhivipatti.</i></a> <a><i>Imāya diṭṭhivipattiyā samannāgato puggalo “diṭṭhivipanno”.</i></a></p>
<p><a data-ref="sc19, ms31Pu_239, msdiv63"><i>Katamo ca puggalo ajjhattasaṃyojano?</i></a> <a><i>Yassa puggalassa pañcorambhāgiyāni saṃyojanāni appahīnāni—</i></a> <a><i>ayaṃ vuccati puggalo “ajjhattasaṃyojano”.</i></a></p>
<p><a data-ref="sc20, ms31Pu_240, msdiv64"><i>Katamo ca puggalo bahiddhāsaṃyojano?</i></a> <a><i>Yassa puggalassa pañcuddhambhāgiyāni saṃyojanāni appahīnāni—</i></a> <a><i>ayaṃ vuccati puggalo “bahiddhāsaṃyojano”.</i></a></p>
<p><a data-ref="sc21, ms31Pu_241, msdiv65"><i>Katamo ca puggalo akkodhano?</i></a> <a><i>Tattha katamo kodho?</i></a> <a><i>Yo kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ virodho paṭivirodho caṇḍikkaṃ asuropo anattamanatā cittassa—</i></a> <a><i>ayaṃ vuccati kodho.</i></a> <a><i>Yassa puggalassa ayaṃ kodho pahīno—</i></a> <a><i>ayaṃ vuccati puggalo “akkodhano”.</i></a></p>
<p><a data-ref="sc22, ms31Pu_242, msdiv66"><i>Katamo ca puggalo anupanāhī?</i></a> <a><i>Tattha katamo upanāho?</i></a> <a><i>Pubbakālaṃ kodho aparakālaṃ upanāho yo evarūpo upanāho upanayhanā upanayhitattaṃ aṭṭhapanā ṭhapanā saṇṭhapanā anusaṃsandanā anuppabandhanā daḷhīkammaṃ kodhassa—</i></a> <a><i>ayaṃ vuccati upanāho.</i></a> <a><i>Yassa puggalassa ayaṃ upanāho pahīno—</i></a> <a><i>ayaṃ vuccati puggalo “anupanāhī”.</i></a></p>
<p><a data-ref="sc23, ms31Pu_243, msdiv67"><i>Katamo ca puggalo amakkhī?</i></a> <a><i>Tattha katamo makkho?</i></a> <a><i>Yo makkho makkhāyanā makkhāyitattaṃ niṭṭhuriyaṃ niṭṭhuriyakammaṃ—</i></a> <a><i>ayaṃ vuccati makkho.</i></a> <a><i>Yassa puggalassa ayaṃ makkho pahīno—</i></a> <a><i>ayaṃ vuccati puggalo “amakkhī”.</i></a></p>
<p><a data-ref="sc24, ms31Pu_244, msdiv68"><i>Katamo ca puggalo apaḷāsī?</i></a> <a><i>Tattha katamo paḷāso?</i></a> <a><i>Yo paḷāso paḷāsāyanā paḷāsāyitattaṃ paḷāsāhāro vivādaṭṭhānaṃ yugaggāho appaṭinissaggo—</i></a> <a><i>ayaṃ vuccati paḷāso.</i></a> <a><i>Yassa puggalassa ayaṃ paḷāso pahīno—</i></a> <a><i>ayaṃ vuccati puggalo “apaḷāsī”.</i></a></p>
<p><a data-ref="sc25, pts-vp-pli23, ms31Pu_245, msdiv69"><i>Katamo ca puggalo anissukī?</i></a> <a><i>Tattha katamā issā?</i></a> <a><i>Yā paralābhasakkāragarukāramānanavandanapūjanāsu issā issāyanā issāyitattaṃ usūyā usūyanā usūyitattaṃ—</i></a> <a><i>ayaṃ vuccati issā.</i></a> <a><i>Yassa puggalassa ayaṃ issā pahīnā—</i></a> <a><i>ayaṃ vuccati puggalo “anissukī”.</i></a></p>
<p><a data-var="maccheraṃ → macchariyaṃ (cck, pts-vp-pli1); maccheriyaṃ (mr)" data-ref="sc26, ms31Pu_246, msdiv70"><i>Katamo ca puggalo amaccharī?</i></a> <a><i>Tattha katamaṃ macchariyaṃ?</i></a> <a><i>Pañca macchariyāni—</i></a> <a><i>āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ.</i></a> <a><i>Yaṃ evarūpaṃ maccheraṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—</i></a> <a><i>idaṃ vuccati macchariyaṃ.</i></a> <a><i>Yassa puggalassa idaṃ macchariyaṃ pahīnaṃ—</i></a> <a><i>ayaṃ vuccati puggalo “amaccharī”.</i></a></p>
<p><a data-ref="sc27, ms31Pu_247, msdiv71"><i>Katamo ca puggalo asaṭho?</i></a> <a><i>Tattha katamaṃ sāṭheyyaṃ?</i></a> <a><i>Idhekacco saṭho hoti parisaṭho.</i></a> <a><i>Yaṃ tattha saṭhaṃ saṭhatā sāṭheyyaṃ kakkaratā kakkariyaṃ parikkhattatā pārikkhattiyaṃ—</i></a> <a><i>idaṃ vuccati sāṭheyyaṃ.</i></a> <a><i>Yassa puggalassa idaṃ sāṭheyyaṃ pahīnaṃ—</i></a> <a><i>ayaṃ vuccati puggalo “asaṭho”.</i></a></p>
<p><a data-ref="sc28, ms31Pu_248, msdiv72"><i>Katamo ca puggalo amāyāvī?</i></a> <a><i>Tattha katamā māyā?</i></a> <a><i>Idhekacco puggalo kāyena duccaritaṃ caritvā vācāya duccaritaṃ caritvā manasā duccaritaṃ caritvā tassa paṭicchādanahetu pāpikaṃ icchaṃ paṇidahati—</i></a> <a><i>“mā maṃ jaññā”ti icchati, “mā maṃ jaññā”ti saṅkappati, “mā maṃ jaññā”ti vācaṃ bhāsati, “mā maṃ jaññā”ti kāyena parakkamati.</i></a> <a><i>Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṃ anāvikammaṃ vocchādanā pāpakiriyā—</i></a> <a><i>ayaṃ vuccati māyā.</i></a> <a><i>Yassa puggalassa ayaṃ māyā pahīnā—</i></a> <a><i>ayaṃ vuccati puggalo “amāyāvī”.</i></a></p>
<p><a data-ref="sc29, pts-vp-pli24, ms31Pu_249, msdiv73"><i>Katamo ca puggalo hirimā?</i></a> <a><i>Tattha katamā hirī?</i></a> <a><i>Yaṃ hirīyati hiriyitabbena hirīyati pāpakānaṃ akusalānaṃ dhammānaṃ samāpattiyā—</i></a> <a><i>ayaṃ vuccati hirī.</i></a> <a><i>Imāya hiriyā samannāgato puggalo “hirimā”.</i></a></p>
<p><a data-ref="sc30, ms31Pu_250, msdiv74"><i>Katamo ca puggalo ottappī?</i></a> <a><i>Tattha katamaṃ ottappaṃ?</i></a> <a><i>Yaṃ ottappati ottappitabbena ottappati pāpakānaṃ akusalānaṃ dhammānaṃ samāpattiyā—</i></a> <a><i>idaṃ vuccati ottappaṃ.</i></a> <a><i>Iminā ottappena samannāgato puggalo “ottappī”.</i></a></p>
<p><a data-ref="sc31, ms31Pu_251, msdiv75"><i>Katamo ca puggalo suvaco?</i></a> <a><i>Tattha katamā sovacassatā?</i></a> <a><i>Sahadhammike vuccamāne sovacassāyaṃ sovacassiyaṃ sovacassatā avippaṭikulaggāhitā avipaccanīkasātatā sādariyaṃ sādariyatā sagāravatā sappatissavatā—</i></a> <a><i>ayaṃ vuccati sovacassatā.</i></a> <a><i>Imāya sovacassatāya samannāgato puggalo “suvaco”.</i></a></p>
<p><a data-ref="sc32, ms31Pu_252, msdiv76"><i>Katamo ca puggalo kalyāṇamitto?</i></a> <a><i>Tattha katamā kalyāṇamittatā?</i></a> <a><i>Ye te puggalā saddhā sīlavanto bahussutā cāgavanto paññavanto, yā tesaṃ sevanā nisevanā saṃsevanā bhajanā sambhajanā bhatti sambhatti sampavaṅkatā—</i></a> <a><i>ayaṃ vuccati kalyāṇamittatā.</i></a> <a><i>Imāya kalyāṇamittatāya samannāgato puggalo “kalyāṇamitto”.</i></a></p>
<p><a data-ref="sc33, pts-vp-pli25, ms31Pu_253, msdiv77"><i>Katamo ca puggalo indriyesu guttadvāro?</i></a> <a><i>Tattha katamā indriyesu guttadvāratā?</i></a> <a><i>Idhekacco puggalo cakkhunā rūpaṃ disvā na nimittaggāhī hoti nānubyañjanaggāhī;</i></a> <a><i>yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ cakkhundriye saṃvaraṃ āpajjati.</i></a> <a><i>Sotena saddaṃ sutvā …pe…</i></a> <a><i>ghānena gandhaṃ ghāyitvā …pe…</i></a> <a><i>jivhāya rasaṃ sāyitvā …pe…</i></a> <a><i>kāyena phoṭṭhabbaṃ phusitvā …pe…</i></a> <a><i>manasā dhammaṃ viññāya na nimittaggāhī hoti nānubyañjanaggāhī;</i></a> <a><i>yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati.</i></a> <a><i>Yā imesaṃ channaṃ indriyānaṃ gutti gopanā ārakkho saṃvaro—</i></a> <a><i>ayaṃ vuccati indriyesu guttadvāratā.</i></a> <a><i>Imāya indriyesu guttadvāratāya samannāgato puggalo “indriyesu guttadvāro”.</i></a></p>
<p><a data-ref="sc34, ms31Pu_254, msdiv78"><i>Katamo ca puggalo bhojane mattaññū?</i></a> <a><i>Tattha katamā bhojane mattaññutā?</i></a> <a><i>Idhekacco puggalo paṭisaṅkhā yoniso āhāraṃ āhāreti—</i></a> <a><i>“neva davāya, na madāya, na maṇḍanāya, na vibhūsanāya;</i></a> <a><i>yāvadeva imassa kāyassa ṭhitiyā yāpanāya vihiṃsūparatiyā brahmacariyānuggahāya.</i></a> <a><i>Iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro cā”ti.</i></a> <a><i>Yā tattha santuṭṭhitā mattaññutā paṭisaṅkhā bhojane—</i></a> <a><i>ayaṃ vuccati bhojane mattaññutā.</i></a> <a><i>Imāya bhojane mattaññutāya samannāgato puggalo “bhojane mattaññū”.</i></a></p>
<p><a data-ref="sc35, ms31Pu_255, msdiv79"><i>Katamo ca puggalo upaṭṭhitassati?</i></a> <a><i>Tattha katamā sati?</i></a> <a><i>Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—</i></a> <a><i>ayaṃ vuccati sati.</i></a> <a><i>Imāya satiyā samannāgato puggalo “upaṭṭhitassati”.</i></a></p>
<p><a data-ref="sc36, ms31Pu_256, msdiv80"><i>Katamo ca puggalo sampajāno?</i></a> <a><i>Tattha katamaṃ sampajaññaṃ?</i></a> <a><i>Yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—</i></a> <a><i>idaṃ vuccati sampajaññaṃ.</i></a> <a><i>Iminā sampajaññena samannāgato puggalo “sampajāno”.</i></a></p>
<p><a data-ref="sc37, ms31Pu_257, msdiv81"><i>Katamo ca puggalo sīlasampanno?</i></a> <a><i>Tattha katamā sīlasampadā?</i></a> <a><i>Kāyiko avītikkamo vācasiko avītikkamo kāyikavācasiko avītikkamo—</i></a> <a><i>ayaṃ vuccati sīlasampadā.</i></a> <a><i>Sabbopi sīlasaṃvaro sīlasampadā.</i></a> <a><i>Imāya sīlasampadāya samannāgato puggalo “sīlasampanno”.</i></a></p>
<p><a data-var="sukatadukkaṭānaṃ → sukaṭadukkaṭānaṃ (bj, sya1ed, sya2ed)" data-ref="sc38, pts-vp-pli26, ms31Pu_258, msdiv82"><i>Katamo ca puggalo diṭṭhisampanno?</i></a> <a><i>Tattha katamā diṭṭhisampadā?</i></a> <a><i>“Atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī”ti.</i></a> <a><i>Yā evarūpā paññā pajānanā …pe… amoho dhammavicayo sammādiṭṭhi—</i></a> <a><i>ayaṃ vuccati diṭṭhisampadā.</i></a> <a><i>Sabbāpi sammādiṭṭhi diṭṭhisampadā.</i></a> <a><i>Imāya diṭṭhisampadāya samannāgato puggalo “diṭṭhisampanno”.</i></a></p>
<p><a data-ref="sc39, ms31Pu_259, msdiv83"><i>Katame dve puggalā dullabhā lokasmiṃ?</i></a> <a><i>Yo ca pubbakārī, yo ca kataññū katavedī—</i></a> <a><i>ime dve puggalā dullabhā lokasmiṃ.</i></a></p>
<p><a data-ref="sc40, ms31Pu_260, msdiv84"><i>Katame dve puggalā duttappayā?</i></a> <a><i>Yo ca laddhaṃ laddhaṃ nikkhipati, yo ca laddhaṃ laddhaṃ vissajjeti—</i></a> <a><i>ime dve puggalā “duttappayā”.</i></a></p>
<p><a data-ref="sc41, ms31Pu_261, msdiv85"><i>Katame dve puggalā sutappayā?</i></a> <a><i>Yo ca laddhaṃ laddhaṃ na nikkhipati, yo ca laddhaṃ laddhaṃ na vissajjeti—</i></a> <a><i>ime dve puggalā “sutappayā”.</i></a></p>
<p><a data-ref="sc42, ms31Pu_262, msdiv86"><i>Katamesaṃ dvinnaṃ puggalānaṃ āsavā vaḍḍhanti?</i></a> <a><i>Yo ca na kukkuccāyitabbaṃ kukkuccāyati, yo ca kukkuccāyitabbaṃ na kukkuccāyati—</i></a> <a><i>imesaṃ dvinnaṃ puggalānaṃ āsavā vaḍḍhanti.</i></a></p>
<p><a data-ref="sc43, ms31Pu_263, msdiv87"><i>Katamesaṃ dvinnaṃ puggalānaṃ āsavā na vaḍḍhanti?</i></a> <a><i>Yo ca na kukkuccāyitabbaṃ na kukkuccāyati, yo ca kukkuccāyitabbaṃ kukkuccāyati—</i></a> <a><i>imesaṃ dvinnaṃ puggalānaṃ āsavā na vaḍḍhanti.</i></a></p>
<p><a data-ref="sc44, ms31Pu_264, msdiv88"><i>Katamo ca puggalo hīnādhimutto?</i></a> <a><i>Idhekacco puggalo dussīlo hoti pāpadhammo, so aññaṃ dussīlaṃ pāpadhammaṃ sevati bhajati payirupāsati—</i></a> <a><i>ayaṃ vuccati puggalo “hīnādhimutto”.</i></a></p>
<p><a data-ref="sc45, ms31Pu_265, msdiv89"><i>Katamo ca puggalo paṇītādhimutto?</i></a> <a><i>Idhekacco puggalo sīlavā hoti kalyāṇadhammo, so aññaṃ sīlavantaṃ kalyāṇadhammaṃ sevati bhajati payirupāsati—</i></a> <a><i>ayaṃ vuccati puggalo “paṇītādhimutto”.</i></a></p>
<p><a data-var="Paccekasambuddhā → paccekabuddho (bj)" data-ref="sc46, pts-vp-pli27, ms31Pu_266, msdiv90"><i>Katamo ca puggalo titto?</i></a> <a data-var="tappetā ca → ayaṃ vuccati puggalo titto (bj); appetā ca (pts-vp-pli1)"><i>Paccekasambuddhā ye ca tathāgatassa sāvakā arahanto tittā.</i></a> <a><i>Sammāsambuddho titto ca tappetā ca.</i></a></p>
<p class="endsutta"><a data-ref="sc47, ms31Pu_267"><i>Dukaniddeso.</i></a></p>
</article>
</section>
</div>
</body>
</html>
