<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="pp2.6">
<article>
<div class="hgroup">
<p class="division"><a><i>Puggalapaññatti</i></a></p>
<p><a><i>Niddesa</i></a></p>
<h1><a><i>6. Chakkapuggalapaññatti</i></a></h1>
</div>
<p><a data-ref="sc1, ms31Pu_512, msdiv202"><i>Tatra yvāyaṃ puggalo pubbe ananussutesu dhammesu sāmaṃ saccāni abhisambujjhati, tattha ca sabbaññutaṃ pāpuṇāti balesu ca vasībhāvaṃ, sammāsambuddho tena daṭṭhabbo. (1)</i></a></p>
<p><a data-ref="sc2, ms31Pu_513"><i>Tatra yvāyaṃ puggalo pubbe ananussutesu dhammesu sāmaṃ saccāni abhisambujjhati, na ca tattha sabbaññutaṃ pāpuṇāti na ca balesu vasībhāvaṃ, paccekasambuddho tena daṭṭhabbo. (2)</i></a></p>
<p><a data-var="dukkhassantakaro hoti → dukkhassantaṃ karoti (bj)" data-ref="sc3, ms31Pu_514"><i>Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, diṭṭheva dhamme dukkhassantakaro hoti, sāvakapāramiñca pāpuṇāti, sāriputtamoggallānā tena daṭṭhabbā. (3)</i></a></p>
<p><a data-ref="sc4, ms31Pu_515"><i>Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, diṭṭheva dhamme dukkhassantakaro hoti, na ca sāvakapāramiṃ pāpuṇāti, avasesā arahantā tena daṭṭhabbā. (4)</i></a></p>
<p><a data-ref="sc5, pts-vp-pli71, ms31Pu_516"><i>Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, na ca diṭṭheva dhamme dukkhassantakaro hoti, anāgāmī hoti anāgantā itthattaṃ, anāgāmī tena daṭṭhabbo. (5)</i></a></p>
<p><a data-ref="sc6, ms31Pu_517"><i>Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, na ca diṭṭheva dhamme dukkhassantakaro hoti, āgantā itthattaṃ, sotāpannasakadāgāmino tena daṭṭhabbā. (6)</i></a></p>
<p class="endsutta"><a data-ref="sc7, ms31Pu_518"><i>Chakkaniddeso.</i></a></p>
</article>
</section>
</div>
</body>
</html>
