<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.6">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Navattabbaṃsaṃghodakkhiṇaṃpaṭiggaṇhātikathā</i></a></h1>
</div>
<p><a data-ref="sc1, ms32Kv_2465, msdiv791"><i>☑ Na vattabbaṃ—</i></a> <a><i>“saṃgho dakkhiṇaṃ paṭiggaṇhātī”ti?</i></a> <a><i>Āmantā.</i></a> <a><i>Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti?</i></a> <a><i>Āmantā.</i></a> <a><i>Hañci saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa, tena vata re vattabbe—</i></a> <a><i>“saṃgho dakkhiṇaṃ paṭiggaṇhātī”ti.</i></a></p>
<p><a data-ref="sc2, pts-vp-pli550, ms32Kv_2466"><i>☑ Na vattabbaṃ—</i></a> <a><i>“saṃgho dakkhiṇaṃ paṭiggaṇhātī”ti?</i></a> <a><i>Āmantā.</i></a> <a><i>Nanu cattāro purisayugā aṭṭha purisapuggalā dakkhiṇeyyā vuttā bhagavatāti?</i></a> <a><i>Āmantā.</i></a> <a><i>Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—</i></a> <a><i>“saṃgho dakkhiṇaṃ paṭiggaṇhātī”ti.</i></a></p>
<p><a data-ref="sc3, ms32Kv_2467"><i>☑ Na vattabbaṃ—</i></a> <a><i>“saṃgho dakkhiṇaṃ paṭiggaṇhātī”ti?</i></a> <a><i>Āmantā.</i></a> <a><i>Nanu atthi keci saṃghassa dānaṃ dentīti?</i></a> <a><i>Āmantā.</i></a> <a><i>Hañci atthi keci saṃghassa dānaṃ denti, tena vata re vattabbe—</i></a> <a><i>“saṃgho dakkhiṇaṃ paṭiggaṇhātī”ti.</i></a> <a><i>Nanu atthi keci saṃghassa cīvaraṃ denti …pe…</i></a> <a><i>piṇḍapātaṃ denti …</i></a> <a><i>senāsanaṃ denti …</i></a> <a><i>gilānapaccayabhesajjaparikkhāraṃ denti …</i></a> <a><i>khādanīyaṃ denti …</i></a> <a><i>bhojanīyaṃ denti …pe…</i></a> <a><i>pānīyaṃ dentīti?</i></a> <a><i>Āmantā.</i></a> <a><i>Hañci atthi keci saṃghassa pānīyaṃ denti, tena vata re vattabbe—</i></a> <a><i>“saṃgho dakkhiṇaṃ paṭiggaṇhātī”ti.</i></a></p>
<p><a data-ref="sc4, ms32Kv_2468"><i>☑ Na vattabbaṃ—</i></a> <a><i>“saṃgho dakkhiṇaṃ paṭiggaṇhātī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc5, ms32Kv_2469"><i>“Āhutiṃ jātavedova,</i></a><br>
<a><i>mahāmeghaṃva medanī;</i></a><br>
<a><i>Saṃgho samādhisampanno,</i></a><br>
<a><i>paṭiggaṇhāti dakkhiṇan”ti.</i></a></p>
</blockquote>
<p><a data-ref="sc6, ms32Kv_2470"><i>Attheva suttantoti?</i></a> <a><i>Āmantā.</i></a> <a><i>Tena hi saṃgho dakkhiṇaṃ paṭiggaṇhātīti.</i></a></p>
<p><a data-ref="sc7, ms32Kv_2471, msdiv792"><i>☒ Saṃgho dakkhiṇaṃ paṭiggaṇhātīti?</i></a> <a><i>Āmantā.</i></a> <a><i>Maggo paṭiggaṇhāti, phalaṃ paṭiggaṇhātīti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_2472"><i>Na vattabbaṃ saṃgho dakkhiṇaṃ paṭiggaṇhātītikathā niṭṭhitā.</i></a></p>
</article>
</section>
</div>
</body>
</html>
