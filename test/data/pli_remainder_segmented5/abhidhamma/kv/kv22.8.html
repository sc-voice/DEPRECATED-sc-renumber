<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv22.8">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Bāvīsatimavagga</i></a></p>
<h1><a><i>Khaṇikakathā</i></a></h1>
</div>
<p><a data-ref="sc1, ms32Kv_2768, msdiv906"><i>☑ Ekacittakkhaṇikā sabbe dhammāti?</i></a> <a><i>Āmantā.</i></a> <a><i>Citte mahāpathavī saṇṭhāti, mahāsamuddo saṇṭhāti, sinerupabbatarājā saṇṭhāti, āpo saṇṭhāti, tejo saṇṭhāti, vāyo saṇṭhāti, tiṇakaṭṭhavanappatayo saṇṭhahantīti?</i></a> <a><i>Na hevaṃ vattabbe …pe….</i></a></p>
<p><a data-var="viññāṇabhāgassa → viññāṇabhāvassa (sya-all, pts-vp-pli1)" data-ref="sc2, ms32Kv_2769"><i>☑ Ekacittakkhaṇikā sabbe dhammāti?</i></a> <a data-var="() → ekacittakkhaṇikā sabbe dhammāti. āmantā. (bj)"><i>Āmantā.</i></a> <a><i>Cakkhāyatanaṃ cakkhuviññāṇena sahajātanti?</i></a> <a><i>Na hevaṃ vattabbe …pe…</i></a> <a><i>cakkhāyatanaṃ cakkhuviññāṇena sahajātanti?</i></a> <a><i>Āmantā.</i></a> <a><i>Nanu āyasmā sāriputto etadavoca—</i></a> <a><i>“ajjhattikañceva, āvuso, cakkhuṃ aparibhinnaṃ hoti, bāhirā ca rūpā na āpāthaṃ āgacchanti, no ca tajjo samannāhāro hoti, neva tāva tajjassa viññāṇabhāgassa pātubhāvo hoti.</i></a> <a><i>Ajjhattikañceva, āvuso, cakkhuṃ aparibhinnaṃ hoti, bāhirā ca rūpā āpāthaṃ āgacchanti, no ca tajjo samannāhāro hoti, neva tāva tajjassa viññāṇabhāgassa pātubhāvo hoti.</i></a> <a><i>Yato ca kho, āvuso, ajjhattikañceva cakkhuṃ aparibhinnaṃ hoti, bāhirā ca rūpā āpāthaṃ āgacchanti, tajjo ca samannāhāro hoti, evaṃ tajjassa viññāṇabhāgassa pātubhāvo hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“cakkhāyatanaṃ cakkhuviññāṇena sahajātan”ti.</i></a> <a><i>()</i></a></p>
<p><a data-ref="sc3, pts-vp-pli621, ms32Kv_2770"><i>☑ Sotāyatanaṃ …pe…</i></a> <a><i>ghānāyatanaṃ …pe…</i></a> <a><i>jivhāyatanaṃ …pe…</i></a> <a><i>kāyāyatanaṃ kāyaviññāṇena sahajātanti?</i></a> <a><i>Na hevaṃ vattabbe …pe…</i></a> <a><i>kāyāyatanaṃ kāyaviññāṇena sahajātanti?</i></a> <a><i>Āmantā.</i></a> <a><i>Nanu āyasmā sāriputto etadavoca—</i></a> <a><i>“ajjhattiko ceva, āvuso, kāyo aparibhinno hoti, bāhirā ca phoṭṭhabbā na āpāthaṃ āgacchanti, no ca …pe…</i></a> <a><i>ajjhattiko ceva, āvuso, kāyo aparibhinno hoti, bāhirā ca phoṭṭhabbā āpāthaṃ āgacchanti, no ca …pe…</i></a> <a><i>yato ca kho, āvuso, ajjhattiko ceva kāyo aparibhinno hoti, bāhirā ca phoṭṭhabbā āpāthaṃ āgacchanti, tajjo ca samannāhāro hoti, evaṃ tajjassa viññāṇabhāgassa pātubhāvo hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“kāyāyatanaṃ kāyaviññāṇena sahajātan”ti.</i></a></p>
<p><a data-ref="sc4, ms32Kv_2771, msdiv907"><i>☒ Na vattabbaṃ—</i></a> <a><i>“ekacittakkhaṇikā sabbe dhammā”ti?</i></a> <a><i>Āmantā.</i></a> <a><i>Sabbe dhammā niccā dhuvā sassatā avipariṇāmadhammāti?</i></a> <a><i>Na hevaṃ vattabbe.</i></a> <a><i>Tena hi ekacittakkhaṇikā sabbe dhammāti.</i></a></p>
<p class="endsutta"><a data-ref="ms32Kv_2772"><i>Khaṇikakathā niṭṭhitā.</i></a><br>
<a><i>Bāvīsatimo vaggo.</i></a></p>
<p class="uddana-intro"><a data-ref="ms32Kv_2773"><i>Tassuddānaṃ</i></a></p>
<p class="uddana"><a data-ref="sc5, ms32Kv_2774"><i>Atthi kiñci saṃyojanaṃ appahāya parinibbānaṃ,</i></a> <a><i>arahā kusalacitto parinibbāyati,</i></a> <a><i>arahā āneñje ṭhito parinibbāyati,</i></a> <a><i>atthi gabbhaseyyāya dhammābhisamayo,</i></a> <a><i>atthi gabbhaseyyāya arahattappatti,</i></a> <a><i>atthi supinagatassa dhammābhisamayo,</i></a> <a><i>atthi supinagatassa arahattappatti,</i></a> <a><i>sabbaṃ supinagatassa cittaṃ abyākataṃ,</i></a> <a><i>natthi kāci āsevanapaccayatā,</i></a> <a><i>ekacittakkhaṇikā sabbe dhammāti.</i></a></p>
</article>
</section>
</div>
</body>
</html>
