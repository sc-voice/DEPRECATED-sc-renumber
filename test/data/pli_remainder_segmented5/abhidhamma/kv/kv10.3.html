<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv10.3">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dasamavagga</i></a></p>
<h1><a><i>Pañcaviññāṇasamaṅgissamaggakathā</i></a></h1>
</div>
<p><a data-ref="sc1, ms32Kv_1946, msdiv576"><i>☑ Pañcaviññāṇasamaṅgissa atthi maggabhāvanāti?</i></a> <a><i>Āmantā.</i></a> <a><i>Nanu pañcaviññāṇā uppannavatthukā uppannārammaṇāti?</i></a> <a><i>Āmantā.</i></a> <a><i>Hañci pañcaviññāṇā uppannavatthukā uppannārammaṇā, no ca vata re vattabbe—</i></a> <a><i>“pañcaviññāṇasamaṅgissa atthi maggabhāvanā”ti.</i></a></p>
<p><a data-ref="sc2, pts-vp-pli425, ms32Kv_1947"><i>☑ Nanu pañcaviññāṇā purejātavatthukā purejātārammaṇā ajjhattikavatthukā bāhirārammaṇā asambhinnavatthukā asambhinnārammaṇā nānāvatthukā nānārammaṇā na aññamaññassa gocaravisayaṃ paccanubhonti, na asamannāhārā uppajjanti, na amanasikārā uppajjanti, na abbokiṇṇā uppajjanti, na apubbaṃ acarimaṃ uppajjanti, na aññamaññassa samanantarā uppajjanti, nanu pañcaviññāṇā anābhogāti?</i></a> <a><i>Āmantā.</i></a> <a><i>Hañci pañcaviññāṇā anābhogā, no ca vata re vattabbe—</i></a> <a><i>“pañcaviññāṇasamaṅgissa atthi maggabhāvanā”ti.</i></a></p>
<p><a data-ref="sc3, ms32Kv_1948, msdiv577"><i>☑ Cakkhuviññāṇasamaṅgissa atthi maggabhāvanāti?</i></a> <a><i>Āmantā.</i></a> <a><i>Cakkhuviññāṇaṃ suññataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>cakkhuviññāṇaṃ suññataṃ ārabbha uppajjatīti?</i></a> <a><i>Āmantā.</i></a> <a><i>Cakkhuñca paṭicca suññatañca uppajjati cakkhuviññāṇanti?</i></a> <a><i>Na hevaṃ vattabbe …pe…</i></a> <a><i>cakkhuñca paṭicca suññatañca uppajjati cakkhuviññāṇanti?</i></a> <a><i>Āmantā.</i></a> <a><i>“Cakkhuñca paṭicca suññatañca uppajjati cakkhuviññāṇan”ti—</i></a> <a><i>attheva suttantoti?</i></a> <a><i>Natthi.</i></a> <a><i>“Cakkhuñca paṭicca rūpe ca uppajjati cakkhuviññāṇan”ti—</i></a> <a><i>attheva suttantoti?</i></a> <a><i>Āmantā.</i></a> <a><i>Hañci “cakkhuñca paṭicca rūpe ca uppajjati cakkhuviññāṇan”ti—</i></a> <a><i>attheva suttanto, no ca vata re vattabbe—</i></a> <a><i>“cakkhuñca paṭicca suññatañca uppajjati cakkhuviññāṇan”ti.</i></a></p>
<p><a data-ref="sc4, pts-vp-pli426, ms32Kv_1949, msdiv578"><i>☑ Cakkhuviññāṇasamaṅgissa atthi maggabhāvanāti?</i></a> <a><i>Āmantā.</i></a> <a><i>Cakkhuviññāṇaṃ atītānāgataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>cakkhuviññāṇasamaṅgissa atthi maggabhāvanāti?</i></a> <a><i>Āmantā.</i></a> <a><i>Cakkhuviññāṇaṃ phassaṃ ārabbha …</i></a> <a><i>vedanaṃ ārabbha …</i></a> <a><i>saññaṃ ārabbha …</i></a> <a><i>cetanaṃ ārabbha …</i></a> <a><i>cittaṃ ārabbha …</i></a> <a><i>cakkhuṃ ārabbha …pe…</i></a> <a><i>kāyaṃ ārabbha …pe…</i></a> <a><i>saddaṃ ārabbha …pe…</i></a> <a><i>phoṭṭhabbaṃ ārabbha uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1950"><i>☑ Manoviññāṇasamaṅgissa atthi maggabhāvanā, manoviññāṇaṃ suññataṃ ārabbha uppajjatīti?</i></a> <a><i>Āmantā.</i></a> <a><i>Cakkhuviññāṇasamaṅgissa atthi maggabhāvanā, cakkhuviññāṇaṃ suññataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>manoviññāṇasamaṅgissa atthi maggabhāvanā, manoviññāṇaṃ atītānāgataṃ ārabbha uppajjatīti?</i></a> <a><i>Āmantā.</i></a> <a><i>Cakkhuviññāṇasamaṅgissa atthi maggabhāvanā, cakkhuviññāṇaṃ atītānāgataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>manoviññāṇasamaṅgissa atthi maggabhāvanā, manoviññāṇaṃ phassaṃ ārabbha …</i></a> <a><i>vedanaṃ ārabbha …pe…</i></a> <a><i>phoṭṭhabbaṃ ārabbha uppajjatīti?</i></a> <a><i>Āmantā.</i></a> <a><i>Cakkhuviññāṇasamaṅgissa atthi maggabhāvanā, cakkhuviññāṇaṃ phassaṃ ārabbha …</i></a> <a><i>vedanaṃ ārabbha …pe…</i></a> <a><i>phoṭṭhabbaṃ ārabbha uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_1951, msdiv579"><i>☒ Na vattabbaṃ—</i></a> <a><i>“pañcaviññāṇasamaṅgissa atthi maggabhāvanā”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“idha, bhikkhave, bhikkhu cakkhunā rūpaṃ disvā na nimittaggāhī hoti nānubyañjanaggāhī …pe…</i></a> <a><i>sotena saddaṃ sutvā …pe…</i></a> <a><i>ghānena gandhaṃ ghāyitvā …pe…</i></a> <a><i>jivhāya rasaṃ sāyitvā …pe…</i></a> <a><i>kāyena phoṭṭhabbaṃ phusitvā na nimittaggāhī hoti nānubyañjanaggāhī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi pañcaviññāṇasamaṅgissa atthi maggabhāvanāti.</i></a></p>
<p class="endsutta"><a data-ref="ms32Kv_1952"><i>Pañcaviññāṇasamaṅgissa maggakathā niṭṭhitā.</i></a></p>
</article>
</section>
</div>
</body>
</html>
