<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.8">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Navattabbaṃsaṃghobhuñjatītikathā</i></a></h1>
</div>
<p><a data-ref="sc1, ms32Kv_2479, msdiv795"><i>☑ Na vattabbaṃ—</i></a> <a><i>“saṃgho bhuñjati pivati khādati sāyatī”ti?</i></a> <a><i>Āmantā.</i></a> <a><i>Nanu atthi keci saṃghabhattāni karonti, uddesabhattāni karonti, yāgupānāni karontīti?</i></a> <a><i>Āmantā.</i></a> <a><i>Hañci atthi keci saṃghabhattāni karonti, uddesabhattāni karonti, yāgupānāni karonti, tena vata re vattabbe—</i></a> <a><i>“saṃgho bhuñjati pivati khādati sāyatī”ti.</i></a></p>
<p><a data-ref="sc2, ms32Kv_2480"><i>☑ Na vattabbaṃ—</i></a> <a><i>“saṃgho bhuñjati pivati khādati sāyatī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“gaṇabhojanaṃ paramparabhojanaṃ atirittabhojanaṃ anatirittabhojanan”ti?</i></a> <a><i>Āmantā.</i></a> <a><i>Hañci vuttaṃ bhagavatā—</i></a> <a><i>“gaṇabhojanaṃ paramparabhojanaṃ atirittabhojanaṃ anatirittabhojanaṃ”, tena vata re vattabbe—</i></a> <a><i>“saṃgho bhuñjati pivati khādati sāyatī”ti.</i></a></p>
<p><a data-var="madhukapānaṃ → madhupānaṃ (bj, sya-all, km, pts-vp-pli1)" data-ref="sc3, pts-vp-pli553, ms32Kv_2481"><i>☑ Na vattabbaṃ—</i></a> <a><i>“saṃgho bhuñjati pivati khādati sāyatī”ti?</i></a> <a><i>Āmantā.</i></a> <a><i>Nanu aṭṭha pānāni vuttāni bhagavatā—</i></a> <a><i>ambapānaṃ, jambupānaṃ, cocapānaṃ, mocapānaṃ, madhukapānaṃ, muddikapānaṃ, sālukapānaṃ, phārusakapānanti?</i></a> <a><i>Āmantā.</i></a> <a><i>Hañci aṭṭha pānāni vuttāni bhagavatā—</i></a> <a><i>ambapānaṃ, jambupānaṃ, cocapānaṃ, mocapānaṃ, madhukapānaṃ, muddikapānaṃ, sālukapānaṃ, phārusakapānaṃ, tena vata re vattabbe—</i></a> <a><i>“saṃgho bhuñjati pivati khādati sāyatī”ti.</i></a></p>
<p><a data-ref="sc4, ms32Kv_2482, msdiv796"><i>☒ Saṃgho bhuñjati pivati khādati sāyatīti?</i></a> <a><i>Āmantā.</i></a> <a><i>Maggo bhuñjati pivati khādati sāyati, phalaṃ bhuñjati pivati khādati sāyatīti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_2483"><i>Na vattabbaṃ saṃgho bhuñjatītikathā niṭṭhitā.</i></a></p>
</article>
</section>
</div>
</body>
</html>
