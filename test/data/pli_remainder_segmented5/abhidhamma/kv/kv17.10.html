<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.10">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Navattabbaṃbuddhassadinnaṃmahapphalantikathā</i></a></h1>
</div>
<p><a data-ref="sc1, ms32Kv_2496, msdiv799"><i>☑ Na vattabbaṃ—</i></a> <a><i>“buddhassa dinnaṃ mahapphalan”ti?</i></a> <a><i>Āmantā.</i></a> <a><i>Nanu bhagavā dvipadānaṃ aggo, dvipadānaṃ seṭṭho, dvipadānaṃ pamokkho, dvipadānaṃ uttamo, dvipadānaṃ pavaro asamo asamasamo appaṭisamo appaṭibhāgo appaṭipuggaloti?</i></a> <a><i>Āmantā.</i></a> <a><i>Hañci bhagavā dvipadānaṃ aggo, dvipadānaṃ seṭṭho, dvipadānaṃ pamokkho, dvipadānaṃ uttamo, dvipadānaṃ pavaro asamo asamasamo appaṭisamo appaṭibhāgo appaṭipuggalo, tena vata re vattabbe—</i></a> <a><i>“buddhassa dinnaṃ mahapphalan”ti.</i></a></p>
<p><a data-ref="sc2, ms32Kv_2497"><i>☑ Na vattabbaṃ—</i></a> <a><i>“buddhassa dinnaṃ mahapphalan”ti?</i></a> <a><i>Āmantā.</i></a> <a><i>Atthi koci buddhena samasamo—</i></a> <a><i>sīlena samādhinā paññāyāti?</i></a> <a><i>Natthi.</i></a> <a><i>Hañci natthi koci buddhena samasamo—</i></a> <a><i>sīlena samādhinā paññāya, tena vata re vattabbe—</i></a> <a><i>“buddhassa dinnaṃ mahapphalan”ti.</i></a></p>
<p><a data-ref="sc3, ms32Kv_2498"><i>☑ Na vattabbaṃ—</i></a> <a><i>“buddhassa dinnaṃ mahapphalan”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc4, pts-vp-pli556, ms32Kv_2499"><i>“Nayimasmiṃ vā loke parasmiṃ vā pana,</i></a><br>
<a><i>Buddhena seṭṭho ca samo ca vijjati;</i></a><br>
<a><i>Yamāhuneyyānaṃ aggataṃ gato,</i></a><br>
<a><i>Puññatthikānaṃ vipulapphalesinan”ti.</i></a></p>
</blockquote>
<p><a data-ref="sc5, ms32Kv_2500"><i>Attheva suttantoti?</i></a> <a><i>Āmantā.</i></a> <a><i>Tena hi buddhassa dinnaṃ mahapphalanti.</i></a></p>
<p class="endsutta"><a data-ref="ms32Kv_2501"><i>Na vattabbaṃ buddhassa dinnaṃ mahapphalantikathā niṭṭhitā.</i></a></p>
</article>
</section>
</div>
</body>
</html>
