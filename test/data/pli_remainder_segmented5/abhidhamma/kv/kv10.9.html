<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv10.9">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dasamavagga</i></a></p>
<h1><a><i>Samādānahetukathā</i></a></h1>
</div>
<p><a data-ref="sc1, pts-vp-pli439, ms32Kv_1992, msdiv598"><i>☑ Samādānahetukaṃ sīlaṃ vaḍḍhatīti?</i></a> <a><i>Āmantā.</i></a> <a><i>Samādānahetuko phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṃ vaḍḍhati, saddhā vaḍḍhati, vīriyaṃ vaḍḍhati, sati vaḍḍhati, samādhi vaḍḍhati, paññā vaḍḍhatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1993"><i>☑ Samādānahetukaṃ sīlaṃ vaḍḍhatīti?</i></a> <a><i>Āmantā.</i></a> <a><i>Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṃ viya vaḍḍhati, muñjapuñjo viya vaḍḍhatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1994, msdiv599"><i>☑ Samādānahetukaṃ sīlaṃ vaḍḍhatīti?</i></a> <a><i>Āmantā.</i></a> <a><i>Sīlaṃ samādiyitvā kāmavitakkaṃ vitakkentassa byāpādavitakkaṃ vitakkentassa vihiṃsāvitakkaṃ vitakkentassa sīlaṃ vaḍḍhatīti?</i></a> <a><i>Āmantā.</i></a> <a><i>Dvinnaṃ phassānaṃ …pe… dvinnaṃ cittānaṃ samodhānaṃ hotīti?</i></a> <a><i>Na hevaṃ vattabbe …pe… dvinnaṃ phassānaṃ …pe… dvinnaṃ cittānaṃ samodhānaṃ hotīti?</i></a> <a><i>Āmantā.</i></a> <a><i>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, pts-vp-pli440, ms32Kv_1995"><i>☑ Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“cattārimāni, bhikkhave, suvidūravidūrāni.</i></a> <a><i>Katamāni cattāri?</i></a> <a><i>Nabhañca, bhikkhave, pathavī ca—</i></a> <a><i>idaṃ paṭhamaṃ suvidūravidūraṃ …pe… tasmā sataṃ dhammo asabbhi ārakā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantī”ti.</i></a></p>
<p><a data-ref="sc5, ms32Kv_1996, msdiv600"><i>☒ Na vattabbaṃ—</i></a> <a><i>“samādānahetukaṃ sīlaṃ vaḍḍhatī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“ārāmaropā vanaropā …pe…</i></a> <a><i>dhammaṭṭhā sīlasampannā te janā saggagāmino”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi samādānahetukaṃ sīlaṃ vaḍḍhatīti.</i></a></p>
<p class="endsutta"><a data-ref="ms32Kv_1997"><i>Samādānahetukathā niṭṭhitā.</i></a></p>
</article>
</section>
</div>
</body>
</html>
