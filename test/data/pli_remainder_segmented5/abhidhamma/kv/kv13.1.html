<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv13.1">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Anusayapaṇṇāsaka</i></a></p>
<p><a><i>Terasamavagga</i></a></p>
<h1><a><i>Kappaṭṭhakathā</i></a></h1>
</div>
<p><a data-ref="sc1, pts-vp-pli476, ms32Kv_2139, msdiv654"><i>☑ Kappaṭṭho kappaṃ tiṭṭheyyāti?</i></a> <a><i>Āmantā.</i></a> <a><i>Kappo ca saṇṭhāti buddho ca loke uppajjatīti?</i></a> <a><i>Na hevaṃ vattabbe …pe….</i></a> <a><i>Kappaṭṭho kappaṃ tiṭṭheyyāti?</i></a> <a><i>Āmantā.</i></a> <a><i>Kappo ca saṇṭhāti saṃgho ca bhijjatīti?</i></a> <a><i>Na hevaṃ vattabbe …pe…</i></a> <a><i>kappaṭṭho kappaṃ tiṭṭheyyāti?</i></a> <a><i>Āmantā.</i></a> <a><i>Kappo ca saṇṭhāti kappaṭṭho ca kappaṭṭhiyaṃ kammaṃ karotīti?</i></a> <a><i>Na hevaṃ vattabbe …pe…</i></a> <a><i>kappaṭṭho kappaṃ tiṭṭheyyāti?</i></a> <a><i>Āmantā.</i></a> <a><i>Kappo ca saṇṭhāti kappaṭṭho ca puggalo kālaṃ karotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2140, msdiv655"><i>☑ Kappaṭṭho kappaṃ tiṭṭheyyāti?</i></a> <a><i>Āmantā.</i></a> <a><i>Atītaṃ kappaṃ tiṭṭheyya, anāgataṃ kappaṃ tiṭṭheyyāti?</i></a> <a><i>Na hevaṃ vattabbe …pe…</i></a> <a><i>kappaṭṭho kappaṃ tiṭṭheyyāti?</i></a> <a><i>Āmantā.</i></a> <a><i>Dve kappe tiṭṭheyya … tayo kappe tiṭṭheyya … cattāro kappe tiṭṭheyyāti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, pts-vp-pli477, ms32Kv_2141, msdiv656"><i>☑ Kappaṭṭho kappaṃ tiṭṭheyyāti?</i></a> <a><i>Āmantā.</i></a> <a><i>Kappaṭṭho kappe ḍayhante kattha gacchatīti?</i></a> <a><i>Aññaṃ lokadhātuṃ gacchatīti.</i></a> <a><i>Mato gacchati, vehāsaṃ gacchatīti?</i></a> <a><i>Mato gacchatīti.</i></a> <a><i>Kappaṭṭhiyaṃ kammaṃ aparāpariyavepakkanti?</i></a> <a><i>Na hevaṃ vattabbe …pe…</i></a> <a data-var="vehāsaṃ gacchatīti (?) ayaṃ hi paravādissa paṭiññāyeva, 32Kv:2054-2059 navamapantiyaṃ"><i>vehāsaṃ gacchatīti?</i></a> <a><i>Āmantā.</i></a> <a><i>Kappaṭṭho iddhimāti?</i></a> <a><i>Na hevaṃ vattabbe …pe…</i></a> <a><i>kappaṭṭho iddhimāti?</i></a> <a><i>Āmantā.</i></a> <a><i>Kappaṭṭhena chandiddhipādo bhāvito vīriyiddhipādo bhāvito cittiddhipādo bhāvito vīmaṃsiddhipādo bhāvitoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_2142, msdiv657"><i>☒ Na vattabbaṃ—</i></a> <a><i>“kappaṭṭho kappaṃ tiṭṭheyyā”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc5, ms32Kv_2143"><i>“Āpāyiko nerayiko,</i></a><br>
<a><i>Kappaṭṭho saṃghabhedako;</i></a><br>
<a><i>Vaggarato adhammaṭṭho,</i></a><br>
<a><i>Yogakkhemā padhaṃsati;</i></a><br>
<a data-var="bhetvāna → bhinditvāna (si); bhinditvā (mr)"><i>Saṃghaṃ samaggaṃ bhetvāna,</i></a><br>
<a><i>Kappaṃ nirayamhi paccatī”ti.</i></a></p>
</blockquote>
<p><a data-ref="sc6, ms32Kv_2144"><i>Attheva suttantoti?</i></a> <a><i>Āmantā.</i></a> <a><i>Tena hi kappaṭṭho kappaṃ tiṭṭheyyāti.</i></a></p>
<p class="endsutta"><a data-ref="ms32Kv_2145"><i>Kappaṭṭhakathā niṭṭhitā.</i></a></p>
</article>
</section>
</div>
</body>
</html>
