<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.11">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Dakkhiṇāvisuddhikathā</i></a></h1>
</div>
<p><a data-ref="sc1, ms32Kv_2502, msdiv800"><i>☑ Dāyakatova dānaṃ visujjhati, no paṭiggāhakatoti?</i></a> <a><i>Āmantā.</i></a> <a><i>Nanu atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassāti?</i></a> <a><i>Āmantā.</i></a> <a><i>Hañci atthi keci paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassa, no ca vata re vattabbe—</i></a> <a><i>“dāyakatova dānaṃ visujjhati, no paṭiggāhakato”ti.</i></a></p>
<p><a data-ref="sc2, ms32Kv_2503"><i>☑ Dāyakatova dānaṃ visujjhati, no paṭiggāhakatoti?</i></a> <a><i>Āmantā.</i></a> <a><i>Nanu cattāro purisayugā aṭṭha purisapuggalā dakkhiṇeyyā vuttā bhagavatāti?</i></a> <a><i>Āmantā.</i></a> <a><i>Hañci cattāro purisayugā aṭṭha purisapuggalā dakkhiṇeyyā vuttā bhagavatā, no ca vata re vattabbe—</i></a> <a><i>“dāyakatova dānaṃ visujjhati, no paṭiggāhakato”ti.</i></a></p>
<p><a data-ref="sc3, pts-vp-pli557, ms32Kv_2504"><i>☑ Dāyakatova dānaṃ visujjhati, no paṭiggāhakatoti?</i></a> <a><i>Āmantā.</i></a> <a><i>Nanu atthi keci sotāpanne dānaṃ datvā dakkhiṇaṃ ārādhentīti?</i></a> <a><i>Āmantā.</i></a> <a><i>Hañci atthi keci sotāpanne dānaṃ datvā dakkhiṇaṃ ārādhenti, no ca vata re vattabbe—</i></a> <a><i>“dāyakatova dānaṃ visujjhati, no paṭiggāhakato”ti.</i></a></p>
<p><a data-ref="sc4, ms32Kv_2505"><i>☑ Nanu atthi keci sakadāgāmissa …pe…</i></a> <a><i>anāgāmissa …pe…</i></a> <a><i>arahato dānaṃ datvā dakkhiṇaṃ ārādhentīti?</i></a> <a><i>Āmantā.</i></a> <a><i>Hañci atthi keci arahato dānaṃ datvā dakkhiṇaṃ ārādhenti, no ca vata re vattabbe—</i></a> <a><i>“dāyakatova dānaṃ visujjhati, no paṭiggāhakato”ti.</i></a></p>
<p><a data-ref="sc5, ms32Kv_2506, msdiv801"><i>☒ Paṭiggāhakato dānaṃ visujjhatīti?</i></a> <a><i>Āmantā.</i></a> <a><i>Añño aññassa kārako, parakataṃ sukhadukkhaṃ, añño karoti añño paṭisaṃvedetīti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_2507"><i>☑ Dāyakatova dānaṃ visujjhati, no paṭiggāhakatoti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“catasso kho imā, ānanda, dakkhiṇā visuddhiyo.</i></a> <a><i>Katamā catasso?</i></a> <a><i>Atthānanda, dakkhiṇā dāyakato visujjhati, no paṭiggāhakato;</i></a> <a><i>atthānanda, dakkhiṇā paṭiggāhakato visujjhati, no dāyakato;</i></a> <a><i>atthānanda, dakkhiṇā dāyakato ceva visujjhati paṭiggāhakato ca;</i></a> <a><i>atthānanda, dakkhiṇā neva dāyakato visujjhati, no paṭiggāhakato.</i></a> <a><i>Imā kho, ānanda, catasso dakkhiṇā visuddhiyo”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“dāyakatova dānaṃ visujjhati, no paṭiggāhakato”ti.</i></a></p>
<p class="endsutta"><a data-ref="ms32Kv_2508"><i>Dakkhiṇāvisuddhikathā niṭṭhitā.</i></a><br>
<a><i>Sattarasamo vaggo.</i></a></p>
<p class="uddana-intro"><a data-ref="ms32Kv_2509"><i>Tassuddānaṃ</i></a></p>
<p class="uddana"><a data-var="visuddhiyāti → visujjhatīti (sya-all)" data-ref="sc7, pts-vp-pli558, ms32Kv_2510"><i>Atthi arahato puññūpacayo,</i></a> <a><i>natthi arahato akālamaccu,</i></a> <a><i>sabbamidaṃ kammato,</i></a> <a><i>indriyabaddhaññeva dukkhaṃ,</i></a> <a><i>ṭhapetvā ariyamaggaṃ avasesā saṅkhārā dukkhā,</i></a> <a><i>saṃgho dakkhiṇaṃ paṭiggaṇhāti,</i></a> <a><i>saṃgho dakkhiṇaṃ visodheti,</i></a> <a><i>saṃgho bhuñjati pivati khādati sāyati,</i></a> <a><i>saṃghassa dinnaṃ mahapphalaṃ,</i></a> <a><i>atthi dānaṃ visuddhiyāti.</i></a></p>
</article>
</section>
</div>
</body>
</html>
