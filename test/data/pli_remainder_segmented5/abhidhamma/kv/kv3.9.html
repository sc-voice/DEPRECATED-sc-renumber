<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv3.9">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Tatiyavagga</i></a></p>
<h1><a><i>Yathākammūpagatañāṇakathā</i></a></h1>
</div>
<p><a data-var="Yathākammūpagataṃ ñāṇaṃ → yathākammūpagatañāṇaṃ (sya-all, km)" data-ref="sc1, pts-vp-pli256, ms32Kv_1225, msdiv377"><i>☑ Yathākammūpagataṃ ñāṇaṃ dibbacakkhunti?</i></a> <a><i>Āmantā.</i></a> <a><i>Yathākammūpagatañca manasi karoti, dibbena cakkhunā rūpaṃ passatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1226"><i>☑ Yathākammūpagatañca manasi karoti, dibbena cakkhunā rūpaṃ passatīti?</i></a> <a><i>Āmantā.</i></a> <a><i>Dvinnaṃ phassānaṃ dvinnaṃ cittānaṃ samodhānaṃ hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, pts-vp-pli257, ms32Kv_1227"><i>☑ Yathākammūpagataṃ ñāṇaṃ dibbacakkhunti?</i></a> <a><i>Āmantā.</i></a> <a><i>“Ime vata bhonto sattā”ti ca manasi karoti, “kāyaduccaritena samannāgatā”ti ca manasi karoti, “vacīduccaritena samannāgatā”ti ca manasi karoti, “manoduccaritena samannāgatā”ti ca manasi karoti, “ariyānaṃ upavādakā”ti ca manasi karoti, “micchādiṭṭhikā”ti ca manasi karoti, “micchādiṭṭhikammasamādānā”ti ca manasi karoti, “te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti ca manasi karoti, “ime vā pana bhonto sattā”ti ca manasi karoti, “kāyasucaritena samannāgatā”ti ca manasi karoti, “vacīsucaritena samannāgatā”ti ca manasi karoti, “manosucaritena samannāgatā”ti ca manasi karoti, “ariyānaṃ anupavādakā”ti ca manasi karoti, “sammādiṭṭhikā”ti ca manasi karoti, “sammādiṭṭhikammasamādānā”ti ca manasi karoti, “te kāyassa bhedā paraṃ maraṇā sugatiṃ saggaṃ lokaṃ upapannā”ti ca manasi karoti, dibbena cakkhunā rūpaṃ passatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1228"><i>☑ “Te kāyassa bhedā paraṃ maraṇā sugatiṃ saggaṃ lokaṃ upapannā”ti ca manasi karoti, dibbena cakkhunā rūpaṃ passatīti?</i></a> <a><i>Āmantā.</i></a> <a><i>Dvinnaṃ phassānaṃ dvinnaṃ cittānaṃ samodhānaṃ hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1229, msdiv378"><i>☑ Yathākammūpagataṃ ñāṇaṃ dibbacakkhunti?</i></a> <a><i>Āmantā.</i></a> <a><i>Atthi koci adibbacakkhuko dibbacakkhuṃ appaṭiladdho anadhigato asacchikato yathākammūpagataṃ jānātīti?</i></a> <a><i>Āmantā.</i></a> <a><i>Hañci atthi koci adibbacakkhuko dibbacakkhuṃ appaṭiladdho anadhigato asacchikato yathākammūpagataṃ jānāti, no ca vata re vattabbe—</i></a> <a><i>“yathākammūpagataṃ ñāṇaṃ dibbacakkhun”ti.</i></a></p>
<p><a data-ref="sc6, ms32Kv_1230"><i>☑ Yathākammūpagataṃ ñāṇaṃ dibbacakkhunti?</i></a> <a><i>Āmantā.</i></a> <a><i>Āyasmā sāriputto yathākammūpagataṃ ñāṇaṃ jānātīti?</i></a> <a><i>Āmantā.</i></a> <a><i>Hañci āyasmā sāriputto yathākammūpagataṃ ñāṇaṃ jānāti, no ca vata re vattabbe—</i></a> <a><i>“yathākammūpagataṃ ñāṇaṃ dibbacakkhun”ti.</i></a></p>
<p><a data-ref="sc7, ms32Kv_1231"><i>☑ Yathākammūpagataṃ ñāṇaṃ dibbacakkhunti?</i></a> <a><i>Āmantā.</i></a> <a><i>Āyasmā sāriputto yathākammūpagataṃ ñāṇaṃ jānātīti?</i></a> <a><i>Āmantā.</i></a> <a><i>Atthāyasmato sāriputtassa dibbacakkhunti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_1232"><i>☑ Atthāyasmato sāriputtassa dibbacakkhunti?</i></a> <a><i>Āmantā.</i></a> <a><i>Nanu āyasmā sāriputto etadavoca—</i></a></p>
<blockquote class="gatha">
<p><a data-ref="sc9, ms32Kv_1233"><i>“Neva pubbenivāsāya,</i></a><br>
<a><i>napi dibbassa cakkhuno;</i></a><br>
<a><i>Cetopariyāya iddhiyā,</i></a><br>
<a><i>sotadhātuvisuddhiyā;</i></a><br>
<a><i>Cutiyā upapattiyā,</i></a><br>
<a><i>paṇidhi me na vijjatī”ti.</i></a></p>
</blockquote>
<p><a data-ref="sc10, pts-vp-pli258, ms32Kv_1234"><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“yathākammūpagataṃ ñāṇaṃ dibbacakkhun”ti.</i></a></p>
<p class="endsutta"><a data-ref="ms32Kv_1235"><i>Yathākammūpagatañāṇakathā niṭṭhitā.</i></a></p>
</article>
</section>
</div>
</body>
</html>
