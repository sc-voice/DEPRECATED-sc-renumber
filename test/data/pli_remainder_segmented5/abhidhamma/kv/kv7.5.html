<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv7.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattamavagga</i></a></p>
<h1><a><i>Paribhogamayapuññakathā</i></a></h1>
</div>
<p><a data-ref="sc1, ms32Kv_1645, msdiv483"><i>☑ Paribhogamayaṃ puññaṃ vaḍḍhatīti?</i></a> <a><i>Āmantā.</i></a> <a><i>Paribhogamayo phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṃ vaḍḍhati, saddhā vaḍḍhati, vīriyaṃ vaḍḍhati, sati vaḍḍhati, samādhi vaḍḍhati, paññā vaḍḍhatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1646"><i>☑ Paribhogamayaṃ puññaṃ vaḍḍhatīti?</i></a> <a><i>Āmantā.</i></a> <a><i>Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṃ viya vaḍḍhati, muñjapuñjo viya vaḍḍhatīti?</i></a> <a><i>Na hevaṃ vattabbe …pe….</i></a></p>
<p><a data-var="Anāvaṭṭentassa → anāvaṭṭantassa (bj, pts-vp-pli1, mr); anāvaṭṭaṃ tassa (si); anāvajjantassa (sya-all)" data-ref="sc3, pts-vp-pli344, ms32Kv_1647, msdiv484"><i>☑ Paribhogamayaṃ puññaṃ vaḍḍhatīti?</i></a> <a><i>Āmantā.</i></a> <a><i>Dāyako dānaṃ datvā na samannāharati, hoti puññanti?</i></a> <a><i>Āmantā.</i></a> <a><i>Anāvaṭṭentassa hoti …</i></a> <a><i>anābhogassa hoti …</i></a> <a><i>asamannāharantassa hoti …</i></a> <a><i>amanasikarontassa hoti …</i></a> <a><i>acetayantassa hoti …</i></a> <a><i>apatthayantassa hoti … appaṇidahantassa hotīti?</i></a> <a><i>Na hevaṃ vattabbe …pe…</i></a> <a><i>nanu āvaṭṭentassa hoti …</i></a> <a><i>ābhogassa hoti …</i></a> <a><i>samannāharantassa hoti …</i></a> <a><i>manasikarontassa hoti …</i></a> <a><i>cetayantassa hoti …</i></a> <a><i>patthayantassa hoti … paṇidahantassa hotīti?</i></a> <a><i>Āmantā.</i></a> <a><i>Hañci āvaṭṭentassa hoti …</i></a> <a><i>ābhogassa hoti …</i></a> <a><i>samannāharantassa hoti …</i></a> <a><i>manasikarontassa hoti …</i></a> <a><i>cetayantassa hoti …</i></a> <a><i>patthayantassa hoti … paṇidahantassa hoti, no ca vata re vattabbe—</i></a> <a><i>“paribhogamayaṃ puññaṃ vaḍḍhatī”ti.</i></a></p>
<p><a data-ref="sc4, ms32Kv_1648, msdiv485"><i>☑ Paribhogamayaṃ puññaṃ vaḍḍhatīti?</i></a> <a><i>Āmantā.</i></a> <a><i>Dāyako dānaṃ datvā kāmavitakkaṃ vitakketi, byāpādavitakkaṃ vitakketi, vihiṃsāvitakkaṃ vitakketi, hoti puññanti?</i></a> <a><i>Āmantā.</i></a> <a><i>Dvinnaṃ phassānaṃ …pe…</i></a> <a><i>dvinnaṃ cittānaṃ samodhānaṃ hotīti?</i></a> <a><i>Na hevaṃ vattabbe …pe…</i></a> <a><i>dvinnaṃ phassānaṃ …pe…</i></a> <a><i>dvinnaṃ cittānaṃ samodhānaṃ hotīti?</i></a> <a><i>Āmantā.</i></a> <a><i>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?</i></a> <a><i>Na hevaṃ vattabbe …pe…</i></a> <a><i>kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“cattārimāni, bhikkhave, suvidūravidūrāni.</i></a> <a><i>Katamāni cattāri?</i></a> <a><i>Nabhañca, bhikkhave, pathavī ca—</i></a> <a><i>idaṃ paṭhamaṃ suvidūravidūraṃ.</i></a> <a><i>Orimañca, bhikkhave, tīraṃ samuddassa pārimañca tīraṃ—</i></a> <a><i>idaṃ dutiyaṃ suvidūravidūraṃ.</i></a> <a><i>Yato ca, bhikkhave, verocano abbhudeti yattha ca atthameti—</i></a> <a><i>idaṃ tatiyaṃ suvidūravidūraṃ.</i></a> <a><i>Satañca, bhikkhave, dhammo asatañca dhammo—</i></a> <a><i>idaṃ catutthaṃ suvidūravidūraṃ.</i></a> <a><i>Imāni kho, bhikkhave, cattāri suvidūravidūrānīti.</i></a></p>
<blockquote class="gatha">
<p><a data-ref="sc5, pts-vp-pli345, ms32Kv_1649"><i>Nabhañca dūre pathavī ca dūre,</i></a><br>
<a><i>Pāraṃ samuddassa tadāhu dūre;</i></a><br>
<a><i>Yato ca verocano abbhudeti,</i></a><br>
<a><i>Pabhaṅkaro yattha ca atthameti;</i></a><br>
<a><i>Tato have dūrataraṃ vadanti,</i></a><br>
<a><i>Satañca dhammaṃ asatañca dhammaṃ.</i></a></p>
<p><a data-ref="sc6, ms32Kv_1650"><i>Abyāyiko hoti sataṃ samāgamo,</i></a><br>
<a><i>Yāvampi tiṭṭheyya tatheva hoti;</i></a><br>
<a data-var="Khippañhi veti → khippaṃ hi bhaveti (si); khippaṃhaveti (sya-all, pts-vp-pli1)"><i>Khippañhi veti asataṃ samāgamo,</i></a><br>
<a><i>Tasmā sataṃ dhammo asabbhi ārakā”ti.</i></a></p>
</blockquote>
<p><a data-ref="sc7, ms32Kv_1651"><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantī”ti.</i></a></p>
<p><a data-ref="sc8, ms32Kv_1652, msdiv486"><i>☒ Na vattabbaṃ—</i></a> <a><i>“paribhogamayaṃ puññaṃ vaḍḍhatī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc9, ms32Kv_1653"><i>“Ārāmaropā vanaropā,</i></a><br>
<a><i>ye janā setukārakā;</i></a><br>
<a><i>Papañca udapānañca,</i></a><br>
<a><i>ye dadanti upassayaṃ.</i></a></p>
<p><a data-ref="sc10, ms32Kv_1654"><i>Tesaṃ divā ca ratto ca,</i></a><br>
<a><i>sadā puññaṃ pavaḍḍhati;</i></a><br>
<a><i>Dhammaṭṭhā sīlasampannā,</i></a><br>
<a><i>te janā saggagāmino”ti.</i></a></p>
</blockquote>
<p><a data-ref="sc11, ms32Kv_1655"><i>Attheva suttantoti?</i></a> <a><i>Āmantā.</i></a> <a><i>Tena hi paribhogamayaṃ puññaṃ vaḍḍhatīti.</i></a></p>
<p><a data-ref="sc12, pts-vp-pli346, ms32Kv_1656"><i>☒ Na vattabbaṃ—</i></a> <a><i>“paribhogamayaṃ puññaṃ vaḍḍhatī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti.</i></a> <a><i>Katame cattāro?</i></a> <a><i>Yassa, bhikkhave, bhikkhu cīvaraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</i></a> <a><i>Yassa, bhikkhave, bhikkhu piṇḍapātaṃ paribhuñjamāno …pe…</i></a> <a><i>senāsanaṃ paribhuñjamāno …pe…</i></a> <a><i>gilānapaccayabhesajjaparikkhāraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</i></a> <a><i>Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattantī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi paribhogamayaṃ puññaṃ vaḍḍhatīti.</i></a></p>
<p><a data-ref="sc13, ms32Kv_1657, msdiv487"><i>☑ Paribhogamayaṃ puññaṃ vaḍḍhatīti?</i></a> <a><i>Āmantā.</i></a> <a><i>Dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññanti?</i></a> <a><i>Āmantā.</i></a> <a><i>Hañci dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññaṃ;</i></a> <a><i>no ca vata re vattabbe—</i></a> <a><i>“paribhogamayaṃ puññaṃ vaḍḍhatī”ti.</i></a></p>
<p><a data-ref="sc14, pts-vp-pli347, ms32Kv_1658"><i>☑ Paribhogamayaṃ puññaṃ vaḍḍhatīti?</i></a> <a><i>Āmantā.</i></a> <a><i>Dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññanti?</i></a> <a><i>Āmantā.</i></a> <a><i>Hañci dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññaṃ;</i></a> <a><i>no ca vata re vattabbe—</i></a> <a><i>“paribhogamayaṃ puññaṃ vaḍḍhatī”ti.</i></a></p>
<p class="endsutta"><a data-ref="ms32Kv_1659"><i>Paribhogamayapuññakathā niṭṭhitā.</i></a></p>
</article>
</section>
</div>
</body>
</html>
