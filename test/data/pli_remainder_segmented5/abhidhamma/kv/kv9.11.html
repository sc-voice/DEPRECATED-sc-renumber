<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv9.11">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Navamavagga</i></a></p>
<h1><a data-var="Atītānāgatasamannāgatakathā → atītānāgatehi samannāgatakathā (bj); atītānāgatapaccuppannakathā (sya-all, csp1ed)"><i>Atītānāgatasamannāgatakathā</i></a></h1>
</div>
<p><a data-ref="sc1, pts-vp-pli418, ms32Kv_1922, msdiv568"><i>☑ Atītena samannāgatoti?</i></a> <a><i>Āmantā.</i></a> <a><i>Nanu atītaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?</i></a> <a><i>Āmantā.</i></a> <a><i>Hañci atītaṃ niruddhaṃ vigataṃ vipariṇataṃ atthaṅgataṃ abbhatthaṅgataṃ, no ca vata re vattabbe—</i></a> <a><i>“atītena samannāgato”ti.</i></a></p>
<p><a data-ref="sc2, ms32Kv_1923"><i>☑ Anāgatena samannāgatoti?</i></a> <a><i>Āmantā.</i></a> <a><i>Nanu anāgataṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?</i></a> <a><i>Āmantā.</i></a> <a><i>Hañci anāgataṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtaṃ, no ca vata re vattabbe—</i></a> <a><i>“anāgatena samannāgato”ti.</i></a></p>
<p><a data-ref="sc3, ms32Kv_1924, msdiv569"><i>☑ Atītena rūpakkhandhena samannāgato, anāgatena rūpakkhandhena samannāgato, paccuppannena rūpakkhandhena samannāgatoti?</i></a> <a><i>Āmantā.</i></a> <a><i>Tīhi rūpakkhandhehi samannāgatoti?</i></a> <a><i>Na hevaṃ vattabbe …pe…</i></a> <a><i>atītehi pañcahi khandhehi samannāgato, anāgatehi pañcahi khandhehi samannāgato, paccuppannehi pañcahi khandhehi samannāgatoti?</i></a> <a><i>Āmantā.</i></a> <a><i>Pannarasahi khandhehi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1925"><i>☑ Atītena cakkhāyatanena samannāgato, anāgatena cakkhāyatanena samannāgato, paccuppannena cakkhāyatanena samannāgatoti?</i></a> <a><i>Āmantā.</i></a> <a><i>Tīhi cakkhāyatanehi samannāgatoti?</i></a> <a><i>Na hevaṃ vattabbe …pe…</i></a> <a><i>atītehi dvādasahi āyatanehi samannāgato, anāgatehi dvādasahi āyatanehi samannāgato, paccuppannehi dvādasahi āyatanehi samannāgatoti?</i></a> <a><i>Āmantā.</i></a> <a><i>Chattiṃsāyatanehi samannāgatoti?</i></a> <a><i>Na hevaṃ vattabbe …pe…</i></a></p>
<p><a data-ref="sc5, pts-vp-pli419, ms32Kv_1926"><i>☑ Atītāya cakkhudhātuyā samannāgato, anāgatāya cakkhudhātuyā samannāgato, paccuppannāya cakkhudhātuyā samannāgatoti?</i></a> <a><i>Āmantā.</i></a> <a><i>Tīhi cakkhudhātūhi samannāgatoti?</i></a> <a><i>Na hevaṃ vattabbe …pe…</i></a> <a><i>atītāhi aṭṭhārasahi dhātūhi samannāgato, anāgatāhi aṭṭhārasahi dhātūhi samannāgato, paccuppannāhi aṭṭhārasahi dhātūhi samannāgatoti?</i></a> <a><i>Āmantā.</i></a> <a><i>Catupaññāsadhātūhi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_1927"><i>☑ Atītena cakkhundriyena samannāgato, anāgatena cakkhundriyena samannāgato, paccuppannena cakkhundriyena samannāgatoti?</i></a> <a><i>Āmantā.</i></a> <a><i>Tīhi cakkhundriyehi samannāgatoti?</i></a> <a><i>Na hevaṃ vattabbe …pe…</i></a> <a><i>atītehi bāvīsatindriyehi samannāgato, anāgatehi bāvīsatindriyehi samannāgato, paccuppannehi bāvīsatindriyehi samannāgatoti?</i></a> <a><i>Āmantā.</i></a> <a><i>Chasaṭṭhindriyehi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1928, msdiv570"><i>☒ Na vattabbaṃ—</i></a> <a><i>“atītānāgatehi samannāgato”ti?</i></a> <a><i>Āmantā.</i></a> <a><i>Nanu atthi aṭṭhavimokkhajhāyī catunnaṃ jhānānaṃ nikāmalābhī navannaṃ anupubbavihārasamāpattīnaṃ lābhīti?</i></a> <a><i>Āmantā.</i></a> <a><i>Hañci atthi aṭṭhavimokkhajhāyī catunnaṃ jhānānaṃ nikāmalābhī navannaṃ anupubbavihārasamāpattīnaṃ lābhī, tena vata re vattabbe—</i></a> <a><i>“atītānāgatehi samannāgato”ti.</i></a></p>
<p class="endsutta"><a data-var="Atītānāgatapaccuppannakathā → atītānāgatehi samannāgatakathā (bj)" data-ref="ms32Kv_1929"><i>Atītānāgatapaccuppannakathā niṭṭhitā.</i></a><br>
<a><i>Navamo vaggo.</i></a></p>
<p class="uddana-intro"><a data-ref="ms32Kv_1930"><i>Tassuddānaṃ</i></a></p>
<p class="uddana"><a data-ref="sc8, pts-vp-pli420, ms32Kv_1931"><i>Ānisaṃsadassāvissa saṃyojanānaṃ pahānaṃ, amatārammaṇaṃ saṃyojanaṃ, rūpaṃ sārammaṇaṃ, anusayā anārammaṇā, evamevaṃ ñāṇaṃ, atītānāgatārammaṇaṃ cittaṃ, sabbaṃ cittaṃ vitakkānupatitaṃ, sabbaso vitakkayato vicārayato vitakkavipphāro saddo, na yathācittassa vācā, tatheva kāyakammaṃ atītānāgatehi samannāgatoti.</i></a></p>
</article>
</section>
</div>
</body>
</html>
