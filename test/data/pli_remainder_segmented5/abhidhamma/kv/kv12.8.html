<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv12.8">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dvādasamavagga</i></a></p>
<h1><a><i>Jīvitāvoropanakathā</i></a></h1>
</div>
<p><a data-ref="sc1, pts-vp-pli472, ms32Kv_2123, msdiv648"><i>☑ Diṭṭhisampanno puggalo sañcicca pāṇaṃ jīvitā voropeyyāti?</i></a> <a><i>Āmantā.</i></a> <a><i>Diṭṭhisampanno puggalo sañcicca mātaraṃ jīvitā voropeyya …pe…</i></a> <a><i>pitaraṃ jīvitā voropeyya …pe…</i></a> <a><i>arahantaṃ jīvitā voropeyya …pe…</i></a> <a><i>duṭṭhena cittena tathāgatassa lohitaṃ uppādeyya …pe…</i></a> <a><i>saṃghaṃ bhindeyyāti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2124"><i>☑ Diṭṭhisampanno puggalo sañcicca pāṇaṃ jīvitā voropeyyāti?</i></a> <a><i>Āmantā.</i></a> <a><i>Diṭṭhisampanno puggalo satthari agāravoti?</i></a> <a><i>Na hevaṃ vattabbe …pe…</i></a> <a><i>dhamme …pe…</i></a> <a><i>saṃghe …pe…</i></a> <a><i>sikkhāya agāravoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_2125"><i>☑ Nanu diṭṭhisampanno puggalo satthari sagāravoti?</i></a> <a><i>Āmantā.</i></a> <a><i>Hañci diṭṭhisampanno puggalo satthari sagāravo, no ca vata re vattabbe—</i></a> <a><i>“diṭṭhisampanno puggalo sañcicca pāṇaṃ jīvitā voropeyyā”ti.</i></a> <a><i>Nanu diṭṭhisampanno puggalo dhamme …pe…</i></a> <a><i>saṃghe …pe…</i></a> <a><i>sikkhāya sagāravoti?</i></a> <a><i>Āmantā.</i></a> <a><i>Hañci diṭṭhisampanno puggalo sikkhāya sagāravo, no ca vata re vattabbe—</i></a> <a><i>“diṭṭhisampanno puggalo sañcicca pāṇaṃ jīvitā voropeyyā”ti.</i></a></p>
<p><a data-var="apabyāmato → asabyākato (si, mr)" data-ref="sc4, ms32Kv_2126, msdiv649"><i>☑ Diṭṭhisampanno puggalo satthari agāravoti?</i></a> <a><i>Āmantā.</i></a> <a><i>Diṭṭhisampanno puggalo buddhathūpe ohadeyya omutteyya niṭṭhubheyya buddhathūpe apabyāmato kareyyāti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, pts-vp-pli473, ms32Kv_2127"><i>☑ Diṭṭhisampanno puggalo sañcicca pāṇaṃ jīvitā voropeyyāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“seyyathāpi, bhikkhave, mahāsamuddo ṭhitadhammo velaṃ nātivattati;</i></a> <a><i>evameva kho, bhikkhave, yaṃ mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamantī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“diṭṭhisampanno puggalo sañcicca pāṇaṃ jīvitā voropeyyā”ti.</i></a></p>
<p class="endsutta"><a data-ref="ms32Kv_2128"><i>Jīvitā voropanakathā niṭṭhitā.</i></a></p>
</article>
</section>
</div>
</body>
</html>
