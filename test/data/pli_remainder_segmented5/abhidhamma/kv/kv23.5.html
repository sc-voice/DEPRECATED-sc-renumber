<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv23.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Tevīsatimavagga</i></a></p>
<h1><a><i>Aparinipphannakathā</i></a></h1>
</div>
<p><a data-ref="sc1, ms32Kv_2792, msdiv917"><i>☑ Rūpaṃ aparinipphannanti?</i></a> <a><i>Āmantā.</i></a> <a><i>Rūpaṃ na aniccaṃ na saṅkhataṃ na paṭiccasamuppannaṃ na khayadhammaṃ na vayadhammaṃ na virāgadhammaṃ na nirodhadhammaṃ na vipariṇāmadhammanti?</i></a> <a><i>Na hevaṃ vattabbe …pe…</i></a> <a><i>nanu rūpaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ vipariṇāmadhammanti?</i></a> <a><i>Āmantā.</i></a> <a><i>Hañci rūpaṃ aniccaṃ saṅkhataṃ …pe…</i></a> <a><i>vipariṇāmadhammaṃ, no ca vata re vattabbe—</i></a> <a><i>“rūpaṃ aparinipphannan”ti.</i></a></p>
<p><a data-ref="sc2, ms32Kv_2793"><i>☑ Dukkhaññeva parinipphannanti?</i></a> <a><i>Āmantā.</i></a> <a><i>Nanu yadaniccaṃ taṃ dukkhaṃ vuttaṃ bhagavatā—</i></a> <a><i>“rūpaṃ aniccan”ti?</i></a> <a><i>Āmantā.</i></a> <a><i>Hañci yadaniccaṃ taṃ dukkhaṃ vuttaṃ bhagavatā—</i></a> <a><i>“rūpaṃ aniccaṃ”, no ca vata re vattabbe—</i></a> <a><i>“dukkhaññeva parinipphannan”ti …pe….</i></a></p>
<p><a data-ref="sc3, pts-vp-pli627, ms32Kv_2794, msdiv918"><i>☑ Vedanā …pe…</i></a> <a><i>saññā …</i></a> <a><i>saṅkhārā …</i></a> <a><i>viññāṇaṃ …</i></a> <a><i>cakkhāyatanaṃ …pe…</i></a> <a><i>dhammāyatanaṃ …</i></a> <a><i>cakkhudhātu …</i></a> <a><i>dhammadhātu …</i></a> <a><i>cakkhundriyaṃ …pe…</i></a> <a><i>aññātāvindriyaṃ aparinipphannanti?</i></a> <a><i>Āmantā.</i></a> <a><i>Aññātāvindriyaṃ na aniccaṃ …pe…</i></a> <a><i>na vipariṇāmadhammanti?</i></a> <a><i>Na hevaṃ vattabbe …pe…</i></a> <a><i>nanu aññātāvindriyaṃ aniccaṃ saṅkhataṃ …pe… vipariṇāmadhammanti?</i></a> <a><i>Āmantā.</i></a> <a><i>Hañci aññātāvindriyaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ vipariṇāmadhammaṃ, no ca vata re vattabbe—</i></a> <a><i>“aññātāvindriyaṃ aparinipphannan”ti.</i></a></p>
<p><a data-ref="sc4, ms32Kv_2795"><i>☑ Dukkhaññeva parinipphannanti?</i></a> <a><i>Āmantā.</i></a> <a><i>Nanu yadaniccaṃ taṃ dukkhaṃ vuttaṃ bhagavatā—</i></a> <a><i>“aññātāvindriyaṃ aniccan”ti?</i></a> <a><i>Āmantā.</i></a> <a><i>Hañci yadaniccaṃ taṃ dukkhaṃ vuttaṃ bhagavatā—</i></a> <a><i>“aññātāvindriyaṃ aniccaṃ”, no ca vata re vattabbe—</i></a> <a><i>“dukkhaññeva parinipphannan”ti.</i></a></p>
<p class="endsutta"><a data-ref="ms32Kv_2796"><i>Aparinipphannakathā niṭṭhitā.</i></a><br>
<a><i>Tevīsatimo vaggo.</i></a></p>
<p class="uddana-intro"><a data-ref="ms32Kv_2797"><i>Tassuddānaṃ</i></a></p>
<p class="uddana"><a data-ref="sc5, ms32Kv_2798"><i>Ekādhippāyena methuno dhammo paṭisevitabbo, arahantānaṃ vaṇṇena amanussā methunaṃ dhammaṃ paṭisevanti, bodhisatto issariyakāmakārikāhetu vinipātaṃ gacchati, gabbhaseyyaṃ okkamati, dukkarakārikaṃ akāsi, aparantapaṃ akāsi, aññaṃ satthāraṃ uddisi, atthi na rāgo rāgapatirūpako, atthi na doso dosapatirūpako, atthi na moho mohapatirūpako atthi na kileso kilesapatirūpako, rūpaṃ aparinipphannaṃ aññātāvindriyaṃ aparinipphannanti.</i></a></p>
<p class="endsutta"><a data-ref="ms32Kv_2799"><i>Khuddako aḍḍhapaṇṇāsako.</i></a></p>
<p class="uddana-intro"><a data-ref="ms32Kv_2800"><i>Tassuddānaṃ</i></a></p>
<p class="uddana"><a data-ref="sc6, ms32Kv_2801"><i>Navaṃ, nibbuti, ekādhippāyoti.</i></a></p>
<p class="uddana-intro"><a data-ref="ms32Kv_2802"><i>Paṇṇāsakuddānaṃ</i></a></p>
<blockquote class="uddanagatha">
<p><a data-ref="sc7, pts-vp-pli628, ms32Kv_2803"><i>Mahāniyāmo anusayā,</i></a><br>
<a><i>niggaho khuddakapañcamo;</i></a><br>
<a><i>Parappavādamaddanā,</i></a><br>
<a><i>suttamūlasamāhitā;</i></a><br>
<a><i>Ujjotanā satthusamaye,</i></a><br>
<a><i>kathāvatthupakaraṇeti.</i></a></p>
</blockquote>
<p class="endsection"><a data-ref="ms32Kv_2804"><i>Pañcattiṃsabhāṇavāraṃ</i></a></p>
<p class="endbook"><a data-ref="ms32Kv_2805"><i>kathāvatthupakaraṇaṃ niṭṭhitaṃ.</i></a></p>
</article>
</section>
</div>
</body>
</html>
