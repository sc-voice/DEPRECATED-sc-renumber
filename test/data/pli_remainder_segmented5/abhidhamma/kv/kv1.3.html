<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv1.3">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Paṭhamavagga</i></a></p>
<h1><a><i>Brahmacariyakathā</i></a></h1>
</div>
<h2><a><i>Suddhabrahmacariyakathā</i></a></h2>
<p><a data-var="elamūgā → eḷamūgā (sya-all, pts-vp-pli1)" data-ref="sc1, pts-vp-pli94, ms32Kv_527, msdiv269"><i>☑ Natthi devesu brahmacariyavāsoti?</i></a> <a><i>Āmantā.</i></a> <a><i>Sabbe devā jaḷā elamūgā aviññū hatthasaṃvācikā nappaṭibalā subhāsitadubbhāsitānaṃ atthamaññātuṃ, sabbe devā na buddhe pasannā na dhamme pasannā na saṃghe pasannā, na buddhaṃ bhagavantaṃ payirupāsanti, na buddhaṃ bhagavantaṃ pañhaṃ pucchanti, na buddhena bhagavatā pañhe vissajjite attamanā, sabbe devā kammāvaraṇena samannāgatā kilesāvaraṇena samannāgatā vipākāvaraṇena samannāgatā assaddhā acchandikā duppaññā abhabbā niyāmaṃ okkamituṃ kusalesu dhammesu sammattaṃ, sabbe devā mātughātakā pitughātakā arahantaghātakā ruhiruppādakā saṃghabhedakā, sabbe devā pāṇātipātino adinnādāyino kāmesumicchācārino musāvādino pisuṇāvācā pharusāvācā samphappalāpino abhijjhāluno byāpannacittā micchādiṭṭhikāti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_528"><i>Nanu atthi devā ajaḷā anelamūgā viññū na hatthasaṃvācikā paṭibalā subhāsitadubbhāsitānaṃ atthamaññātuṃ, atthi devā buddhe pasannā dhamme pasannā saṃghe pasannā, buddhaṃ bhagavantaṃ payirupāsanti, buddhaṃ bhagavantaṃ pañhaṃ pucchanti, buddhena bhagavatā pañhe vissajjite attamanā honti, atthi devā na kammāvaraṇena samannāgatā na kilesāvaraṇena samannāgatā na vipākāvaraṇena samannāgatā saddhā chandikā paññavanto bhabbā niyāmaṃ okkamituṃ kusalesu dhammesu sammattaṃ, atthi devā na mātughātakā na pitughātakā na arahantaghātakā na ruhiruppādakā na saṃghabhedakā, atthi devā na pāṇātipātino na adinnādāyino na kāmesumicchācārino na musāvādino na pisuṇāvācā na pharusāvācā na samphappalāpino na abhijjhāluno abyāpannacittā sammādiṭṭhikāti?</i></a> <a><i>Āmantā.</i></a></p>
<p><a data-ref="sc3, pts-vp-pli95, ms32Kv_529"><i>Hañci atthi devā ajaḷā anelamūgā viññū na hatthasaṃvācikā paṭibalā subhāsitadubbhāsitānaṃ atthamaññātuṃ …pe…</i></a> <a><i>atthi devā buddhe pasannā …pe…</i></a> <a><i>sammādiṭṭhikā, no ca vata re vattabbe—</i></a> <a><i>“natthi devesu brahmacariyavāso”ti.</i></a></p>
<p><a data-ref="sc4, ms32Kv_530, msdiv270"><i>☒ Atthi devesu brahmacariyavāsoti?</i></a> <a><i>Āmantā.</i></a> <a><i>Atthi tattha pabbajjā muṇḍiyaṃ kāsāvadhāraṇā pattadhāraṇā, devesu sammāsambuddhā uppajjanti, paccekasambuddhā uppajjanti, sāvakayugaṃ uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_531"><i>☑ Devesu pabbajjā natthīti, natthi devesu brahmacariyavāsoti?</i></a> <a><i>Āmantā.</i></a> <a><i>Yattha atthi pabbajjā tattheva brahmacariyavāso, yattha natthi pabbajjā natthi tattha brahmacariyavāsoti?</i></a> <a><i>Na hevaṃ vattabbe …pe…</i></a> <a><i>yattha atthi pabbajjā tattheva brahmacariyavāso, yattha natthi pabbajjā natthi tattha brahmacariyavāsoti?</i></a> <a><i>Āmantā.</i></a> <a><i>Yo pabbajati tasseva brahmacariyavāso, yo na pabbajati natthi tassa brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, pts-vp-pli96, ms32Kv_532"><i>☑ Devesu muṇḍiyaṃ natthīti, natthi devesu brahmacariyavāsoti?</i></a> <a><i>Āmantā.</i></a> <a><i>Yattha atthi muṇḍiyaṃ tattheva brahmacariyavāso, yattha natthi muṇḍiyaṃ natthi tattha brahmacariyavāsoti?</i></a> <a><i>Na hevaṃ vattabbe …pe…</i></a> <a><i>yattha atthi muṇḍiyaṃ tattheva brahmacariyavāso, yattha natthi muṇḍiyaṃ natthi tattha brahmacariyavāsoti?</i></a> <a><i>Āmantā.</i></a> <a><i>Yo muṇḍo hoti tasseva brahmacariyavāso, yo muṇḍo na hoti natthi tassa brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_533"><i>☑ Devesu kāsāvadhāraṇā natthīti, natthi devesu brahmacariyavāsoti?</i></a> <a><i>Āmantā.</i></a> <a><i>Yattha atthi kāsāvadhāraṇā tattheva brahmacariyavāso, yattha natthi kāsāvadhāraṇā natthi tattha brahmacariyavāsoti?</i></a> <a><i>Na hevaṃ vattabbe …pe…</i></a> <a><i>yattha atthi kāsāvadhāraṇā tattheva brahmacariyavāso, yattha natthi kāsāvadhāraṇā natthi tattha brahmacariyavāsoti?</i></a> <a><i>Āmantā.</i></a> <a><i>Yo kāsāvaṃ dhāreti tasseva brahmacariyavāso, yo kāsāvaṃ na dhāreti natthi tassa brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_534"><i>☑ Devesu pattadhāraṇā natthīti, natthi devesu brahmacariyavāsoti?</i></a> <a><i>Āmantā.</i></a> <a><i>Yattha atthi pattadhāraṇā tattheva brahmacariyavāso, yattha natthi pattadhāraṇā natthi tattha brahmacariyavāsoti?</i></a> <a><i>Na hevaṃ vattabbe …pe…</i></a> <a><i>yattha atthi pattadhāraṇā tattheva brahmacariyavāso, yattha natthi pattadhāraṇā natthi tattha brahmacariyavāsoti?</i></a> <a><i>Āmantā?</i></a> <a><i>Yo pattaṃ dhāreti tasseva brahmacariyavāso, yo pattaṃ na dhāreti natthi tassa brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, pts-vp-pli97, ms32Kv_535"><i>☑ Devesu sammāsambuddhā nuppajjantīti, natthi devesu brahmacariyavāsoti?</i></a> <a><i>Āmantā.</i></a> <a><i>Yattha sammāsambuddhā uppajjanti tattheva brahmacariyavāso, yattha sammāsambuddhā nuppajjanti natthi tattha brahmacariyavāsoti?</i></a> <a><i>Na hevaṃ vattabbe …pe…</i></a> <a><i>yattha sammāsambuddhā uppajjanti tattheva brahmacariyavāso, yattha sammāsambuddhā nuppajjanti natthi tattha brahmacariyavāsoti?</i></a> <a><i>Āmantā.</i></a> <a><i>Lumbiniyā bhagavā jāto, bodhiyā mūle abhisambuddho, bārāṇasiyaṃ bhagavatā dhammacakkaṃ pavattitaṃ;</i></a> <a><i>tattheva brahmacariyavāso, natthaññatra brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_536"><i>☑ Devesu paccekasambuddhā nuppajjantīti, natthi devesu brahmacariyavāsoti?</i></a> <a><i>Āmantā.</i></a> <a><i>Yattha paccekasambuddhā uppajjanti tattheva brahmacariyavāso, yattha paccekasambuddhā nuppajjanti natthi tattha brahmacariyavāsoti?</i></a> <a><i>Na hevaṃ vattabbe …pe…</i></a> <a><i>yattha paccekasambuddhā uppajjanti tattheva brahmacariyavāso, yattha paccekasambuddhā nuppajjanti natthi tattha brahmacariyavāsoti?</i></a> <a><i>Āmantā.</i></a> <a><i>Majjhimesu janapadesu paccekasambuddhā uppajjanti, tattheva brahmacariyavāso, natthaññatra brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_537"><i>☑ Devesu sāvakayugaṃ nuppajjatīti, natthi devesu brahmacariyavāsoti?</i></a> <a><i>Āmantā.</i></a> <a><i>Yattha sāvakayugaṃ uppajjati tattheva brahmacariyavāso, yattha sāvakayugaṃ nuppajjati natthi tattha brahmacariyavāsoti?</i></a> <a><i>Na hevaṃ vattabbe …pe…</i></a> <a><i>yattha sāvakayugaṃ uppajjati tattheva brahmacariyavāso, yattha sāvakayugaṃ nuppajjati natthi tattha brahmacariyavāsoti?</i></a> <a><i>Āmantā.</i></a> <a><i>Magadhesu sāvakayugaṃ uppannaṃ, tattheva brahmacariyavāso, natthaññatra brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, pts-vp-pli98, ms32Kv_538, msdiv271"><i>☒ Atthi devesu brahmacariyavāsoti?</i></a> <a><i>Āmantā.</i></a> <a><i>Sabbadevesu atthi brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_539"><i>☑ Atthi manussesu brahmacariyavāsoti?</i></a> <a><i>Āmantā.</i></a> <a><i>Sabbamanussesu atthi brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, ms32Kv_540"><i>☒ Atthi devesu brahmacariyavāsoti?</i></a> <a><i>Āmantā.</i></a> <a><i>Asaññasattesu devesu atthi brahmacariyavāsoti?</i></a> <a><i>Na hevaṃ vattabbe …pe….</i></a></p>
<p><a data-var="milakkhesu → milakkhūsu (sya-all, pts-vp-pli1, mr)" data-ref="sc15, ms32Kv_541"><i>☑ Atthi manussesu brahmacariyavāsoti?</i></a> <a><i>Āmantā.</i></a> <a><i>Paccantimesu janapadesu atthi brahmacariyavāso milakkhesu aviññātāresu yattha natthi gati bhikkhūnaṃ bhikkhunīnaṃ upāsakānaṃ upāsikānanti?</i></a> <a><i>Na hevaṃ vattabbe.</i></a></p>
<p><a data-var="saññasattesu → asaññasattesu (mr)" data-ref="sc16, ms32Kv_542"><i>☒ Atthi devesu brahmacariyavāsoti?</i></a> <a><i>Atthi yattha atthi, atthi yattha natthīti.</i></a> <a><i>Asaññasattesu devesu atthi yattha atthi, atthi yattha natthi brahmacariyavāso, saññasattesu devesu atthi yattha atthi, atthi yattha natthi brahmacariyavāsoti?</i></a> <a><i>Na hevaṃ vattabbe.</i></a></p>
<p><a data-var="saññasattesu → asaññasattesu (mr)" data-ref="sc17, ms32Kv_543"><i>☒ Devesu atthi yattha atthi, atthi yattha natthi brahmacariyavāsoti?</i></a> <a data-var="Saññasattesu → asaññasattesu (mr)"><i>Āmantā.</i></a> <a><i>Kattha atthi, kattha natthīti?</i></a> <a><i>Asaññasattesu devesu natthi brahmacariyavāso, saññasattesu devesu atthi brahmacariyavāsoti.</i></a> <a><i>Asaññasattesu devesu natthi brahmacariyavāsoti?</i></a> <a><i>Āmantā.</i></a> <a><i>Saññasattesu devesu natthi brahmacariyavāsoti?</i></a> <a><i>Na hevaṃ vattabbe.</i></a></p>
<p><a data-var="Saññasattesu → asaññasattesu (mr)" data-ref="sc18, pts-vp-pli99, ms32Kv_544"><i>☒ Saññasattesu devesu atthi brahmacariyavāsoti?</i></a> <a><i>Āmantā.</i></a> <a><i>Asaññasattesu devesu atthi brahmacariyavāsoti?</i></a> <a><i>Na hevaṃ vattabbe.</i></a></p>
<p><a data-ref="sc19, ms32Kv_545"><i>☑ Atthi manussesu brahmacariyavāsoti?</i></a> <a><i>Atthi yattha atthi, atthi yattha natthīti.</i></a> <a><i>Paccantimesu janapadesu atthi yattha atthi, atthi yattha natthi brahmacariyavāso milakkhesu aviññātāresu yattha natthi gati bhikkhūnaṃ bhikkhunīnaṃ upāsakānaṃ upāsikānaṃ, majjhimesu janapadesu atthi yattha atthi, atthi yattha natthi brahmacariyavāsoti?</i></a> <a><i>Na hevaṃ vattabbe.</i></a></p>
<p><a data-ref="sc20, ms32Kv_546"><i>☑ Manussesu atthi yattha atthi, atthi yattha natthi brahmacariyavāsoti?</i></a> <a><i>Āmantā.</i></a> <a><i>Kattha atthi, kattha natthīti?</i></a> <a><i>Paccantimesu janapadesu natthi brahmacariyavāso milakkhesu aviññātāresu yattha natthi gati bhikkhūnaṃ bhikkhunīnaṃ upāsakānaṃ upāsikānaṃ, majjhimesu janapadesu atthi brahmacariyavāsoti.</i></a> <a><i>Paccantimesu janapadesu natthi brahmacariyavāso milakkhesu aviññātāresu yattha natthi gati bhikkhūnaṃ bhikkhunīnaṃ upāsakānaṃ upāsikānanti?</i></a> <a><i>Āmantā.</i></a> <a><i>Majjhimesu janapadesu natthi brahmacariyavāsoti?</i></a> <a><i>Na hevaṃ vattabbe.</i></a></p>
<p><a data-ref="sc21, ms32Kv_547"><i>☑ Majjhimesu janapadesu atthi brahmacariyavāsoti?</i></a> <a><i>Āmantā.</i></a> <a><i>Paccantimesu janapadesu atthi brahmacariyavāso milakkhesu aviññātāresu yattha natthi gati bhikkhūnaṃ bhikkhunīnaṃ upāsakānaṃ upāsikānanti?</i></a> <a><i>Na hevaṃ vattabbe.</i></a></p>
<p><a data-ref="sc22, pts-vp-pli100, ms32Kv_548"><i>☒ Atthi devesu brahmacariyavāsoti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“tīhi, bhikkhave, ṭhānehi jambudīpakā manussā uttarakuruke ca manusse adhigaṇhanti deve ca tāvatiṃse.</i></a> <a><i>Katamehi tīhi?</i></a> <a><i>Sūrā, satimanto, idha brahmacariyavāso”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi natthi devesu brahmacariyavāsoti.</i></a></p>
<p><a data-ref="sc23, ms32Kv_549"><i>☑ Sāvatthiyaṃ vuttaṃ bhagavatā—</i></a> <a><i>“idha brahmacariyavāso”ti?</i></a> <a><i>Āmantā.</i></a> <a><i>Sāvatthiyaṃyeva brahmacariyavāso, natthi aññatra brahmacariyavāsoti?</i></a> <a><i>Na hevaṃ vattabbe.</i></a></p>
<p><a data-ref="sc24, ms32Kv_550, msdiv272"><i>☑ Anāgāmissa puggalassa pañcorambhāgiyāni saṃyojanāni pahīnāni, pañcuddhambhāgiyāni saṃyojanāni appahīnāni, ito cutassa tattha upapannassa kuhiṃ phaluppattīti?</i></a> <a><i>Tattheva.</i></a> <a><i>Hañci anāgāmissa puggalassa pañcorambhāgiyāni saṃyojanāni pahīnāni, pañcuddhambhāgiyāni saṃyojanāni appahīnāni, ito cutassa tattha upapannassa tahiṃ phaluppatti;</i></a> <a><i>no ca vata re vattabbe—</i></a> <a><i>“natthi devesu brahmacariyavāso”ti.</i></a></p>
<p><a data-ref="sc25, ms32Kv_551"><i>☑ Anāgāmissa puggalassa pañcorambhāgiyāni saṃyojanāni pahīnāni, pañcuddhambhāgiyāni saṃyojanāni appahīnāni, ito cutassa tattha upapannassa kuhiṃ bhāroharaṇaṃ, kuhiṃ dukkhapariññātaṃ, kuhiṃ kilesappahānaṃ, kuhiṃ nirodhasacchikiriyā, kuhiṃ akuppapaṭivedhoti?</i></a> <a><i>Tattheva.</i></a> <a><i>Hañci anāgāmissa puggalassa pañcorambhāgiyāni saṃyojanāni pahīnāni, pañcuddhambhāgiyāni saṃyojanāni appahīnāni, ito cutassa tattha upapannassa tahiṃ akuppapaṭivedho;</i></a> <a><i>no ca vata re vattabbe—</i></a> <a><i>“natthi devesu brahmacariyavāso”ti.</i></a></p>
<p><a data-var="sacchikarotīti → sacchikaroti (bahūsu)" data-ref="sc26, ms32Kv_552"><i>☑ Anāgāmissa puggalassa pañcorambhāgiyāni saṃyojanāni pahīnāni, pañcuddhambhāgiyāni saṃyojanāni appahīnāni, ito cutassa tattha upapannassa tahiṃ phaluppatti, tahiṃ bhāroharaṇaṃ, tahiṃ dukkhapariññātaṃ, tahiṃ kilesappahānaṃ, tahiṃ nirodhasacchikiriyā, tahiṃ akuppapaṭivedho;</i></a> <a><i>kenaṭṭhena vadesi—</i></a> <a><i>“natthi devesu brahmacariyavāso”ti?</i></a> <a><i>Handa hi anāgāmī puggalo idha bhāvitena maggena tattha phalaṃ sacchikarotīti.</i></a></p>
<h2><a><i>Saṃsandanabrahmacariyakathā</i></a></h2>
<p><a data-ref="sc27, pts-vp-pli101, ms32Kv_553, msdiv273"><i>☑ Anāgāmī puggalo idha bhāvitena maggena tattha phalaṃ sacchikarotīti?</i></a> <a><i>Āmantā.</i></a> <a><i>Sotāpanno puggalo tattha bhāvitena maggena idha phalaṃ sacchikarotīti?</i></a> <a><i>Na hevaṃ vattabbe.</i></a></p>
<p><a data-var="idha parinibbāyipuggalo → idha parinibbāyī puggalo (bj, pts-vp-pli1)" data-ref="sc28, ms32Kv_554"><i>☑ Anāgāmī puggalo idha bhāvitena maggena tattha phalaṃ sacchikarotīti?</i></a> <a><i>Āmantā.</i></a> <a><i>Sakadāgāmī puggalo idha parinibbāyipuggalo tattha bhāvitena maggena idha phalaṃ sacchikarotīti?</i></a> <a><i>Na hevaṃ vattabbe.</i></a></p>
<p><a data-ref="sc29, ms32Kv_555"><i>☑ Sotāpanno puggalo idha bhāvitena maggena idha phalaṃ sacchikarotīti?</i></a> <a><i>Āmantā.</i></a> <a><i>Anāgāmī puggalo tattha bhāvitena maggena tattha phalaṃ sacchikarotīti?</i></a> <a><i>Na hevaṃ vattabbe.</i></a></p>
<p><a data-ref="sc30, ms32Kv_556"><i>☑ Sakadāgāmī puggalo idha parinibbāyipuggalo idha bhāvitena maggena idha phalaṃ sacchikarotīti?</i></a> <a><i>Āmantā.</i></a> <a><i>Anāgāmī puggalo tattha bhāvitena maggena tattha phalaṃ sacchikarotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc31, ms32Kv_557"><i>☑ Idha vihāya niṭṭhassa puggalassa maggo ca bhāvīyati, na ca kilesā pahīyantīti?</i></a> <a><i>Āmantā.</i></a> <a><i>Sotāpattiphalasacchikiriyāya paṭipannassa puggalassa maggo ca bhāvīyati, na ca kilesā pahīyantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc32, pts-vp-pli102, ms32Kv_558"><i>☑ Idha vihāya niṭṭhassa puggalassa maggo ca bhāvīyati, na ca kilesā pahīyantīti?</i></a> <a><i>Āmantā.</i></a> <a><i>Sakadāgāmiphalasacchikiriyāya paṭipannassa puggalassa …pe…</i></a> <a><i>arahattasacchikiriyāya paṭipannassa puggalassa maggo ca bhāvīyati, na ca kilesā pahīyantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc33, ms32Kv_559"><i>☑ Sotāpattiphalasacchikiriyāya paṭipannassa puggalassa apubbaṃ acarimaṃ maggo ca bhāvīyati, kilesā ca pahīyantīti?</i></a> <a><i>Āmantā.</i></a> <a><i>Idha vihāya niṭṭhassa puggalassa apubbaṃ acarimaṃ maggo ca bhāvīyati, kilesā ca pahīyantīti?</i></a> <a><i>Na hevaṃ vattabbe.</i></a></p>
<p><a data-ref="sc34, ms32Kv_560"><i>☑ Sakadāgāmiphalasacchikiriyāya paṭipannassa puggalassa …pe…</i></a> <a><i>arahattasacchikiriyāya paṭipannassa puggalassa apubbaṃ acarimaṃ maggo ca bhāvīyati, kilesā ca pahīyantīti?</i></a> <a><i>Āmantā.</i></a> <a><i>Idha vihāya niṭṭhassa puggalassa apubbaṃ acarimaṃ maggo ca bhāvīyati, kilesā ca pahīyantīti?</i></a> <a><i>Na hevaṃ vattabbe.</i></a></p>
<p><a data-ref="sc35, ms32Kv_561"><i>☑ Anāgāmī puggalo katakaraṇīyo bhāvitabhāvano tattha upapajjatīti?</i></a> <a><i>Āmantā.</i></a> <a><i>Arahā upapajjatīti?</i></a> <a><i>Na hevaṃ vattabbe.</i></a></p>
<p><a data-ref="sc36, ms32Kv_562"><i>☑ Arahā upapajjatīti?</i></a> <a><i>Āmantā.</i></a> <a><i>Atthi arahato punabbhavoti?</i></a> <a><i>Na hevaṃ vattabbe.</i></a></p>
<p><a data-ref="sc37, ms32Kv_563"><i>☑ Atthi arahato punabbhavoti?</i></a> <a><i>Āmantā.</i></a> <a><i>Arahā bhavena bhavaṃ gacchati, gatiyā gatiṃ gacchati, saṃsārena saṃsāraṃ gacchati, upapattiyā upapattiṃ gacchatīti?</i></a> <a><i>Na hevaṃ vattabbe.</i></a></p>
<p><a data-ref="sc38, ms32Kv_564"><i>☑ Anāgāmī puggalo katakaraṇīyo bhāvitabhāvano anohaṭabhāro tattha upapajjatīti?</i></a> <a><i>Āmantā.</i></a> <a><i>Bhāroharaṇāya puna maggaṃ bhāvetīti?</i></a> <a><i>Na hevaṃ vattabbe.</i></a></p>
<p><a data-ref="sc39, pts-vp-pli103, ms32Kv_565"><i>☑ Anāgāmī puggalo katakaraṇīyo bhāvitabhāvano apariññātadukkho appahīnakileso asacchikatanirodho appaṭividdhākuppo tattha upapajjatīti?</i></a> <a><i>Āmantā.</i></a> <a><i>Akuppapaṭivedhāya puna maggaṃ bhāvetīti?</i></a> <a><i>Na hevaṃ vattabbe.</i></a></p>
<p><a data-ref="sc40, ms32Kv_566"><i>☑ Anāgāmī puggalo katakaraṇīyo bhāvitabhāvano anohaṭabhāro tattha upapajjati, na ca bhāroharaṇāya puna maggaṃ bhāvetīti?</i></a> <a><i>Āmantā.</i></a> <a><i>Anohaṭabhāro ca tattha parinibbāyatīti?</i></a> <a><i>Na hevaṃ vattabbe.</i></a></p>
<p><a data-ref="sc41, ms32Kv_567"><i>☑ Anāgāmī puggalo katakaraṇīyo bhāvitabhāvano apariññātadukkho appahīnakileso asacchikatanirodho appaṭividdhākuppo tattha upapajjati, na ca akuppapaṭivedhāya puna maggaṃ bhāvetīti?</i></a> <a><i>Āmantā.</i></a> <a><i>Appaṭividdhākuppo ca tattha parinibbāyatīti?</i></a> <a><i>Na hevaṃ vattabbe.</i></a> <a><i>Yathā migo sallena viddho dūrampi gantvā kālaṃ karoti, evamevaṃ anāgāmī puggalo idha bhāvitena maggena tattha phalaṃ sacchikarotīti.</i></a></p>
<p><a data-ref="sc42, ms32Kv_568"><i>☑ Yathā migo sallena viddho dūrampi gantvā sasallova kālaṃ karoti, evamevaṃ anāgāmī puggalo idha bhāvitena maggena tattha sasallova parinibbāyatīti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_569"><i>Brahmacariyakathā niṭṭhitā.</i></a></p>
</article>
</section>
</div>
</body>
</html>
