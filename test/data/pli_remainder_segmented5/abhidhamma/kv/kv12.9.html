<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv12.9">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dvādasamavagga</i></a></p>
<h1><a><i>Duggatikathā</i></a></h1>
</div>
<p><a data-ref="sc1, ms32Kv_2129, msdiv650"><i>☑ Diṭṭhisampannassa puggalassa pahīnā duggatīti?</i></a> <a><i>Āmantā.</i></a> <a><i>Diṭṭhisampanno puggalo āpāyike rūpe rajjeyyāti?</i></a> <a><i>Āmantā.</i></a> <a><i>Hañci diṭṭhisampanno puggalo āpāyike rūpe rajjeyya, no ca vata re vattabbe—</i></a> <a><i>“diṭṭhisampannassa puggalassa pahīnā duggatī”ti.</i></a></p>
<p><a data-var="ajeḷakaṃ → ajelakaṃ (si)" data-ref="sc2, ms32Kv_2130"><i>☑ Diṭṭhisampannassa puggalassa pahīnā duggatīti?</i></a> <a data-var="paṭiggaṇheyya → paṭigaṇhayya (si)"><i>Āmantā.</i></a> <a><i>Diṭṭhisampanno puggalo āpāyike sadde …pe…</i></a> <a><i>gandhe …</i></a> <a><i>rase …</i></a> <a><i>phoṭṭhabbe …pe…</i></a> <a data-var="kukkuṭasūkaraṃ → kukkuḷasūkaraṃ (pts-vp-pli1) | hatthigavassavaḷavaṃ → hatthigavāssavaḷavaṃ (bj); hatthigavāssavalavaṃ (si)"><i>amanussitthiyā tiracchānagatitthiyā nāgakaññāya methunaṃ dhammaṃ paṭiseveyya, ajeḷakaṃ paṭiggaṇheyya, kukkuṭasūkaraṃ paṭiggaṇheyya, hatthigavassavaḷavaṃ paṭiggaṇheyya …</i></a> <a data-var="tittiravaṭṭakamorakapiñjaraṃ → … kapiñjalaṃ (bj, sya-all, km); kapiñjaḷaṃ (pts-vp-pli1)"><i>tittiravaṭṭakamorakapiñjaraṃ paṭiggaṇheyyāti?</i></a> <a><i>Āmantā.</i></a> <a><i>Hañci diṭṭhisampanno puggalo tittiravaṭṭakamorakapiñjaraṃ paṭiggaṇheyya, no ca vata re vattabbe—</i></a> <a><i>“diṭṭhisampannassa puggalassa pahīnā duggatī”ti.</i></a></p>
<p><a data-ref="sc3, pts-vp-pli474, ms32Kv_2131, msdiv651"><i>☑ Diṭṭhisampannassa puggalassa pahīnā duggati, diṭṭhisampanno puggalo āpāyike rūpe rajjeyyāti?</i></a> <a><i>Āmantā.</i></a> <a><i>Arahato pahīnā duggati, arahā āpāyike rūpe rajjeyyāti?</i></a> <a><i>Na hevaṃ vattabbe …pe…</i></a> <a><i>diṭṭhisampannassa puggalassa pahīnā duggati, diṭṭhisampanno puggalo āpāyike sadde …</i></a> <a><i>gandhe …</i></a> <a><i>rase …</i></a> <a><i>phoṭṭhabbe …pe…</i></a> <a><i>tittiravaṭṭakamorakapiñjaraṃ paṭiggaṇheyyāti?</i></a> <a><i>Āmantā.</i></a> <a><i>Arahato pahīnā duggati, arahā tittiravaṭṭakamorakapiñjaraṃ paṭiggaṇheyyāti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_2132"><i>☑ Arahato pahīnā duggati, na ca arahā āpāyike rūpe rajjeyyāti?</i></a> <a><i>Āmantā.</i></a> <a><i>Diṭṭhisampannassa puggalassa pahīnā duggati, na ca diṭṭhisampanno puggalo āpāyike rūpe rajjeyyāti?</i></a> <a><i>Na hevaṃ vattabbe …pe…</i></a> <a><i>arahato pahīnā duggati, na ca arahā āpāyike sadde …pe…</i></a> <a><i>gandhe …pe…</i></a> <a><i>rase …pe…</i></a> <a><i>phoṭṭhabbe …pe…</i></a> <a><i>amanussitthiyā tiracchānagatitthiyā nāgakaññāya methunaṃ dhammaṃ paṭiseveyya, ajeḷakaṃ paṭiggaṇheyya, kukkuṭasūkaraṃ paṭiggaṇheyya, hatthigavassavaḷavaṃ paṭiggaṇheyya …pe…</i></a> <a><i>tittiravaṭṭakamorakapiñjaraṃ paṭiggaṇheyyāti?</i></a> <a><i>Āmantā.</i></a> <a><i>Diṭṭhisampannassa puggalassa pahīnā duggati, na ca diṭṭhisampanno puggalo tittiravaṭṭakamorakapiñjaraṃ paṭiggaṇheyyāti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_2133, msdiv652"><i>☒ Na vattabbaṃ—</i></a> <a><i>“diṭṭhisampannassa puggalassa pahīnā duggatī”ti?</i></a> <a><i>Āmantā.</i></a> <a><i>Diṭṭhisampanno puggalo nirayaṃ upapajjeyya …pe…</i></a> <a><i>tiracchānayoniṃ upapajjeyya …</i></a> <a><i>pettivisayaṃ upapajjeyyāti?</i></a> <a><i>Na hevaṃ vattabbe.</i></a> <a><i>Tena hi diṭṭhisampannassa puggalassa pahīnā duggatīti.</i></a></p>
<p class="endsutta"><a data-ref="ms32Kv_2134"><i>Duggatikathā niṭṭhitā.</i></a></p>
</article>
</section>
</div>
</body>
</html>
