<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv3.1">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Tatiyavagga</i></a></p>
<h1><a><i>Balakathā</i></a></h1>
</div>
<p><a data-ref="sc1, pts-vp-pli228, ms32Kv_1082, msdiv354"><i>☑ Tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Tathāgatabalaṃ sāvakabalaṃ, sāvakabalaṃ tathāgatabalanti?</i></a> <a><i>Na hevaṃ vattabbe …pe…</i></a></p>
<p><a data-ref="sc2, ms32Kv_1083"><i>☑ Tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Taññeva tathāgatabalaṃ taṃ sāvakabalaṃ, taññeva sāvakabalaṃ taṃ tathāgatabalanti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1084"><i>☑ Tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Yādisaṃ tathāgatabalaṃ tādisaṃ sāvakabalaṃ, yādisaṃ sāvakabalaṃ tādisaṃ tathāgatabalanti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1085"><i>☑ Tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Yādiso tathāgatassa pubbayogo pubbacariyā dhammakkhānaṃ dhammadesanā tādiso sāvakassa pubbayogo pubbacariyā dhammakkhānaṃ dhammadesanāti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1086"><i>☑ Tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Tathāgato jino satthā sammāsambuddho sabbaññū sabbadassāvī dhammassāmī dhammappaṭisaraṇoti?</i></a> <a><i>Āmantā.</i></a> <a><i>Sāvako jino satthā sammāsambuddho sabbaññū sabbadassāvī dhammassāmī dhammappaṭisaraṇoti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, pts-vp-pli229, ms32Kv_1087"><i>☑ Tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Tathāgato anuppannassa maggassa uppādetā asañjātassa maggassa sañjanetā anakkhātassa maggassa akkhātā maggaññū maggavidū maggakovidoti?</i></a> <a><i>Āmantā.</i></a> <a><i>Sāvako anuppannassa maggassa uppādetā asañjātassa maggassa sañjanetā anakkhātassa maggassa akkhātā maggaññū maggavidū maggakovidoti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1088"><i>☑ Indriyaparopariyattaṃ yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Sāvako sabbaññū sabbadassāvīti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_1089, msdiv355"><i>☒ Sāvako ṭhānāṭhānaṃ jānātīti?</i></a> <a><i>Āmantā.</i></a> <a><i>Hañci sāvako ṭhānāṭhānaṃ jānāti, tena vata re vattabbe—</i></a> <a><i>“ṭhānāṭhānaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc9, ms32Kv_1090"><i>☒ Sāvako atītānāgatapaccuppannānaṃ kammasamādānānaṃ ṭhānaso hetuso vipākaṃ jānātīti?</i></a> <a><i>Āmantā.</i></a> <a><i>Hañci sāvako atītānāgatapaccuppannānaṃ kammasamādānānaṃ ṭhānaso hetuso vipākaṃ jānāti, tena vata re vattabbe—</i></a> <a><i>“atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc10, ms32Kv_1091"><i>☒ Sāvako sabbatthagāminiṃ paṭipadaṃ jānātīti?</i></a> <a><i>Āmantā.</i></a> <a><i>Hañci sāvako sabbatthagāminiṃ paṭipadaṃ jānāti, tena vata re vattabbe—</i></a> <a><i>“sabbatthagāminiṃ paṭipadaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc11, ms32Kv_1092"><i>☒ Sāvako anekadhātuṃ nānādhātuṃ lokaṃ jānātīti?</i></a> <a><i>Āmantā.</i></a> <a><i>Hañci sāvako anekadhātuṃ nānādhātuṃ lokaṃ jānāti, tena vata re vattabbe—</i></a> <a><i>“anekadhātuṃ nānādhātuṃ lokaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc12, pts-vp-pli230, ms32Kv_1093"><i>☒ Sāvako sattānaṃ nānādhimuttikataṃ jānātīti?</i></a> <a><i>Āmantā.</i></a> <a><i>Hañci sāvako sattānaṃ nānādhimuttikataṃ jānāti, tena vata re vattabbe—</i></a> <a><i>“sattānaṃ nānādhimuttikataṃ yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc13, ms32Kv_1094"><i>☒ Sāvako jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ jānātīti?</i></a> <a><i>Āmantā.</i></a> <a><i>Hañci sāvako jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ jānāti, tena vata re vattabbe—</i></a> <a><i>“jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc14, ms32Kv_1095"><i>☒ Sāvako pubbenivāsānussatiṃ jānātīti?</i></a> <a><i>Āmantā.</i></a> <a><i>Hañci sāvako pubbenivāsānussatiṃ jānāti, tena vata re vattabbe—</i></a> <a><i>“pubbenivāsānussati yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc15, ms32Kv_1096"><i>☒ Sāvako sattānaṃ cutūpapātaṃ jānātīti?</i></a> <a><i>Āmantā.</i></a> <a><i>Hañci sāvako sattānaṃ cutūpapātaṃ jānāti, tena vata re vattabbe—</i></a> <a><i>“sattānaṃ cutūpapātaṃ yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc16, ms32Kv_1097"><i>☒ Nanu tathāgatassāpi āsavā khīṇā sāvakassāpi āsavā khīṇāti?</i></a> <a><i>Āmantā.</i></a> <a><i>Atthi kiñci nānākaraṇaṃ tathāgatassa vā sāvakassa vā āsavakkhayena vā āsavakkhayaṃ vimuttiyā vā vimuttīti?</i></a> <a><i>Natthi.</i></a> <a><i>Hañci natthi kiñci nānākaraṇaṃ tathāgatassa vā sāvakassa vā āsavakkhayena vā āsavakkhayaṃ vimuttiyā vā vimutti, tena vata re vattabbe—</i></a> <a><i>“āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇan”ti.</i></a></p>
<p><a data-ref="sc17, pts-vp-pli231, ms32Kv_1098, msdiv356"><i>☒ Āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Ṭhānāṭhāne yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc18, ms32Kv_1099"><i>☒ Āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Sattānaṃ cutūpapāte yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc19, ms32Kv_1100"><i>☒ Ṭhānāṭhāne yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Āmantā.</i></a> <a><i>Āsavānaṃ khaye yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc20, ms32Kv_1101"><i>☒ Sattānaṃ cutūpapāte yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Āmantā.</i></a> <a><i>Āsavānaṃ khaye yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Na hevaṃ vattabbe …pe….</i></a></p>
<p><a data-var="Na hevaṃ vattabbe → ayamettha sādhāraṇapakkhaṃ sandhāya paṭikkhepo (ṭīkā oloketabbā)" data-ref="sc21, ms32Kv_1102"><i>☒ Indriyaparopariyattaṃ yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Āmantā.</i></a> <a><i>Ṭhānāṭhāne yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc22, ms32Kv_1103"><i>☒ Indriyaparopariyattaṃ yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Āmantā …pe….</i></a> <a><i>Āsavānaṃ khaye yathābhūtaṃ ñāṇaṃ tathāgatabalaṃ sāvakaasādhāraṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc23, pts-vp-pli232, ms32Kv_1104"><i>☒ Ṭhānāṭhāne yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Indriyaparopariyattaṃ yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc24, ms32Kv_1105"><i>☒ Āsavānaṃ khaye yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Āmantā.</i></a> <a><i>Indriyaparopariyattaṃ yathābhūtaṃ ñāṇaṃ tathāgatabalaṃ sāvakasādhāraṇanti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_1106"><i>Balakathā niṭṭhitā.</i></a></p>
</article>
</section>
</div>
</body>
</html>
