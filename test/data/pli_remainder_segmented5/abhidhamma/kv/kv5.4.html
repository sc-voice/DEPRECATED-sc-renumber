<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv5.4">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Pañcamavagga</i></a></p>
<h1><a><i>Niyāmakathā</i></a></h1>
</div>
<p><a data-ref="sc1, ms32Kv_1489, msdiv428"><i>☑ Aniyatassa niyāmagamanāya atthi ñāṇanti?</i></a> <a><i>Āmantā.</i></a> <a><i>Niyatassa aniyāmagamanāya atthi ñāṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1490"><i>☑ Niyatassa aniyāmagamanāya natthi ñāṇanti?</i></a> <a><i>Āmantā.</i></a> <a><i>Aniyatassa niyāmagamanāya natthi ñāṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, pts-vp-pli308, ms32Kv_1491"><i>☑ Aniyatassa niyāmagamanāya atthi ñāṇanti?</i></a> <a><i>Āmantā.</i></a> <a><i>Niyatassa niyāmagamanāya atthi ñāṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1492"><i>☑ Niyatassa niyāmagamanāya natthi ñāṇanti?</i></a> <a><i>Āmantā.</i></a> <a><i>Aniyatassa niyāmagamanāya natthi ñāṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1493"><i>☑ Aniyatassa niyāmagamanāya atthi ñāṇanti?</i></a> <a><i>Āmantā.</i></a> <a><i>Aniyatassa aniyāmagamanāya atthi ñāṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_1494"><i>☑ Aniyatassa aniyāmagamanāya natthi ñāṇanti?</i></a> <a><i>Āmantā.</i></a> <a><i>Aniyatassa niyāmagamanāya natthi ñāṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1495, msdiv429"><i>☑ Aniyatassa niyāmagamanāya atthi ñāṇanti?</i></a> <a><i>Āmantā.</i></a> <a><i>Aniyatassa niyāmagamanāya atthi niyāmoti?</i></a> <a><i>Na hevaṃ vattabbe …pe…</i></a></p>
<p><a data-ref="sc8, ms32Kv_1496"><i>☑ Aniyatassa niyāmagamanāya atthi ñāṇanti?</i></a> <a><i>Āmantā.</i></a> <a><i>Aniyatassa niyāmagamanāya atthi satipaṭṭhānā …</i></a> <a><i>sammappadhānā …</i></a> <a><i>iddhipādā …</i></a> <a><i>indriyā …</i></a> <a><i>balā …</i></a> <a><i>bojjhaṅgāti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_1497"><i>☑ Aniyatassa niyāmagamanāya natthi niyāmoti?</i></a> <a><i>Āmantā.</i></a> <a><i>Hañci aniyatassa niyāmagamanāya natthi niyāmo, no vata re vattabbe—</i></a> <a><i>“aniyatassa niyāmagamanāya atthi ñāṇan”ti.</i></a></p>
<p><a data-ref="sc10, ms32Kv_1498"><i>☑ Aniyatassa niyāmagamanāya natthi satipaṭṭhānā …pe…</i></a> <a><i>bojjhaṅgāti?</i></a> <a><i>Āmantā.</i></a> <a><i>Hañci aniyatassa niyāmagamanāya natthi bojjhaṅgā, no vata re vattabbe—</i></a> <a><i>“aniyatassa niyāmagamanāya atthi ñāṇan”ti.</i></a></p>
<p><a data-ref="sc11, pts-vp-pli309, ms32Kv_1499, msdiv430"><i>☑ Aniyatassa niyāmagamanāya atthi ñāṇanti?</i></a> <a><i>Āmantā.</i></a> <a><i>Gotrabhuno puggalassa sotāpattimagge ñāṇaṃ atthīti?</i></a> <a><i>Na hevaṃ vattabbe …pe…</i></a> <a><i>sotāpattiphalasacchikiriyāya paṭipannassa puggalassa sotāpattiphale ñāṇaṃ atthīti?</i></a> <a><i>Na hevaṃ vattabbe …pe…</i></a> <a><i>arahattasacchikiriyāya paṭipannassa puggalassa arahatte ñāṇaṃ atthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_1500, msdiv431"><i>☒ Na vattabbaṃ—</i></a> <a><i>“aniyatassa niyāmagamanāya atthi ñāṇan”ti?</i></a> <a><i>Āmantā.</i></a> <a><i>Nanu bhagavā jānāti—</i></a> <a><i>“ayaṃ puggalo sammattaniyāmaṃ okkamissati, bhabbo ayaṃ puggalo dhammaṃ abhisametun”ti?</i></a> <a><i>Āmantā.</i></a> <a><i>Hañci bhagavā jānāti—</i></a> <a><i>“ayaṃ puggalo sammattaniyāmaṃ okkamissati, bhabbo ayaṃ puggalo dhammaṃ abhisametuṃ”, tena vata re vattabbe—</i></a> <a><i>“aniyatassa niyāmagamanāya atthi ñāṇan”ti.</i></a></p>
<p class="endsutta"><a data-ref="ms32Kv_1501"><i>Niyāmakathā niṭṭhitā.</i></a></p>
</article>
</section>
</div>
</body>
</html>
