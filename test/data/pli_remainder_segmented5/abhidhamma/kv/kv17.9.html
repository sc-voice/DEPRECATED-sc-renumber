<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.9">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Navattabbaṃsaṃghassadinnaṃmahapphalantikathā</i></a></h1>
</div>
<p><a data-ref="sc1, ms32Kv_2484, msdiv797"><i>☑ Na vattabbaṃ—</i></a> <a><i>“saṃghassa dinnaṃ mahapphalan”ti?</i></a> <a><i>Āmantā.</i></a> <a><i>Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti?</i></a> <a><i>Āmantā.</i></a> <a><i>Hañci saṃgho āhuneyyo …pe… anuttaraṃ puññakkhettaṃ lokassa, tena vata re vattabbe—</i></a> <a><i>“saṃghassa dinnaṃ mahapphalan”ti.</i></a></p>
<p><a data-ref="sc2, ms32Kv_2485"><i>☑ Na vattabbaṃ—</i></a> <a><i>“saṃghassa dinnaṃ mahapphalan”ti?</i></a> <a><i>Āmantā.</i></a> <a><i>Nanu cattāro purisayugā aṭṭha purisapuggalā dakkhiṇeyyā vuttā bhagavatāti?</i></a> <a><i>Āmantā.</i></a> <a><i>Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—</i></a> <a><i>“saṃghassa dinnaṃ mahapphalan”ti.</i></a></p>
<p><a data-ref="sc3, pts-vp-pli554, ms32Kv_2486, msdiv798"><i>☑ Na vattabbaṃ—</i></a> <a><i>“saṃghassa dinnaṃ mahapphalan”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“saṃghe, gotami, dehi, saṃghe te dinne ahañceva pūjito bhavissāmi saṃgho cā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi saṃghassa dinnaṃ mahapphalanti.</i></a></p>
<p><a data-ref="sc4, ms32Kv_2487"><i>☑ Na vattabbaṃ—</i></a> <a><i>“saṃghassa dinnaṃ mahapphalan”ti?</i></a> <a><i>Āmantā.</i></a> <a><i>Nanu sakko devānamindo bhagavantaṃ etadavoca—</i></a></p>
<blockquote class="gatha">
<p><a data-ref="sc5, ms32Kv_2488"><i>“Yajamānānaṃ manussānaṃ,</i></a><br>
<a><i>puññapekkhāna pāṇinaṃ;</i></a><br>
<a><i>Karotaṃ opadhikaṃ puññaṃ,</i></a><br>
<a><i>kattha dinnaṃ mahapphalan”ti.</i></a></p>
<p><a data-ref="sc6, ms32Kv_2489"><i>“Cattāro ca paṭipannā,</i></a><br>
<a><i>cattāro ca phale ṭhitā;</i></a><br>
<a><i>Esa saṃgho ujubhūto,</i></a><br>
<a><i>paññāsīlasamāhito.</i></a></p>
<p><a data-ref="sc7, ms32Kv_2490"><i>Yajamānānaṃ manussānaṃ,</i></a><br>
<a><i>puññapekkhāna pāṇinaṃ;</i></a><br>
<a><i>Karotaṃ opadhikaṃ puññaṃ,</i></a><br>
<a><i>saṃghe dinnaṃ mahapphalanti.</i></a></p>
<p><a data-ref="sc8, ms32Kv_2491"><i>Eso hi saṃgho vipulo mahaggato,</i></a><br>
<a><i>Esappameyyo udadhīva sāgaro;</i></a><br>
<a data-var="naravīrasāvakā → narasīhasāvakā (mr)"><i>Ete hi seṭṭhā naravīrasāvakā,</i></a><br>
<a><i>Pabhaṅkarā dhammamudīrayanti.</i></a></p>
<p><a data-ref="sc9, ms32Kv_2492"><i>Tesaṃ sudinnaṃ suhutaṃ suyiṭṭhaṃ,</i></a><br>
<a><i>Ye saṃghamuddissa dadanti dānaṃ;</i></a><br>
<a><i>Sā dakkhiṇā saṃghagatā patiṭṭhitā,</i></a><br>
<a><i>Mahapphalā lokavidūna vaṇṇitā.</i></a></p>
<p><a data-ref="sc10, ms32Kv_2493"><i>Etādisaṃ yaññamanussarantā,</i></a><br>
<a data-var="vicaranti → viharanti (bj, pts-vp-pli1, mr)"><i>Ye vedajātā vicaranti loke;</i></a><br>
<a><i>Vineyya maccheramalaṃ samūlaṃ,</i></a><br>
<a><i>Aninditā saggamupenti ṭhānan”ti.</i></a></p>
</blockquote>
<p><a data-ref="sc11, pts-vp-pli555, ms32Kv_2494"><i>Attheva suttantoti?</i></a> <a><i>Āmantā.</i></a> <a><i>Tena hi saṃghassa dinnaṃ mahapphalanti.</i></a></p>
<p class="endsutta"><a data-ref="ms32Kv_2495"><i>Na vattabbaṃ saṃghassa dinnaṃ mahapphalantikathā niṭṭhitā.</i></a></p>
</article>
</section>
</div>
</body>
</html>
