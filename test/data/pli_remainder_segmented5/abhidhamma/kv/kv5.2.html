<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv5.2">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Pañcamavagga</i></a></p>
<h1><a><i>Asekhañāṇakathā</i></a></h1>
</div>
<p><a data-ref="sc1, ms32Kv_1471, msdiv421"><i>☑ Sekhassa asekhaṃ ñāṇaṃ atthīti?</i></a> <a><i>Āmantā.</i></a> <a><i>Sekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti?</i></a> <a><i>Na hevaṃ vattabbe …pe…</i></a> <a><i>nanu sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti?</i></a> <a><i>Āmantā.</i></a> <a><i>Hañci sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharati, no ca vata re vattabbe—</i></a> <a><i>“sekhassa asekhaṃ ñāṇaṃ atthī”ti.</i></a></p>
<p><a data-ref="sc2, pts-vp-pli304, ms32Kv_1472"><i>☑ Asekhassa asekhaṃ ñāṇaṃ atthi, asekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti?</i></a> <a><i>Āmantā.</i></a> <a><i>Sekhassa asekhaṃ ñāṇaṃ atthi, sekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1473, msdiv422"><i>☑ Sekhassa asekhaṃ ñāṇaṃ atthi, sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti?</i></a> <a><i>Āmantā.</i></a> <a><i>Asekhassa asekhaṃ ñāṇaṃ atthi, asekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1474"><i>☑ Sekhassa asekhaṃ ñāṇaṃ atthīti?</i></a> <a><i>Āmantā.</i></a> <a><i>Gotrabhuno puggalassa sotāpattimagge ñāṇaṃ atthīti?</i></a> <a><i>Na hevaṃ vattabbe …pe…</i></a> <a><i>sotāpattiphalasacchikiriyāya paṭipannassa puggalassa sotāpattiphale ñāṇaṃ atthīti?</i></a> <a><i>Na hevaṃ vattabbe …pe…</i></a> <a><i>sakadāgāmiphala … anāgāmiphala … arahattasacchikiriyāya paṭipannassa puggalassa arahatte ñāṇaṃ atthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, pts-vp-pli305, ms32Kv_1475, msdiv423"><i>☒ Na vattabbaṃ—</i></a> <a><i>“sekhassa asekhaṃ ñāṇaṃ atthī”ti?</i></a> <a><i>Āmantā.</i></a> <a><i>Nanu āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānātīti?</i></a> <a><i>Āmantā.</i></a> <a><i>Hañci āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānāti, tena vata re vattabbe—</i></a> <a><i>“sekhassa asekhaṃ ñāṇaṃ atthī”ti.</i></a></p>
<p class="endsutta"><a data-ref="ms32Kv_1476"><i>Asekhañāṇakathā niṭṭhitā.</i></a></p>
</article>
</section>
</div>
</body>
</html>
