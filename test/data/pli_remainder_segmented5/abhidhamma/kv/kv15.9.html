<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv15.9">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Pannarasamavagga</i></a></p>
<h1><a><i>Tatiyasaññāvedayitakathā</i></a></h1>
</div>
<p><a data-ref="sc1, pts-vp-pli517, ms32Kv_2320, msdiv732"><i>☑ Saññāvedayitanirodhaṃ samāpanno kālaṃ kareyyāti?</i></a> <a><i>Āmantā.</i></a> <a><i>Atthi saññāvedayitanirodhaṃ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṃ cittanti?</i></a> <a><i>Na hevaṃ vattabbe …pe…</i></a> <a><i>natthi saññāvedayitanirodhaṃ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṃ cittanti?</i></a> <a><i>Āmantā.</i></a> <a><i>Hañci natthi saññāvedayitanirodhaṃ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṃ cittaṃ, no ca vata re vattabbe—</i></a> <a><i>“saññāvedayitanirodhaṃ samāpanno kālaṃ kareyyā”ti.</i></a></p>
<p><a data-ref="sc2, ms32Kv_2321"><i>☑ Saññāvedayitanirodhaṃ samāpanno kālaṃ kareyyāti?</i></a> <a><i>Āmantā.</i></a> <a><i>Atthi saññāvedayitanirodhaṃ samāpannassa phasso vedanā saññā cetanā cittanti?</i></a> <a><i>Na hevaṃ vattabbe …pe…</i></a> <a><i>natthi saññāvedayitanirodhaṃ samāpannassa phasso vedanā saññā cetanā cittanti?</i></a> <a><i>Āmantā.</i></a> <a><i>Aphassakassa kālaṃkiriyā, avedanakassa kālaṃkiriyā …pe… acittakassa kālaṃkiriyāti?</i></a> <a><i>Na hevaṃ vattabbe …pe…</i></a> <a><i>nanu saphassakassa kālaṃkiriyā …pe… sacittakassa kālaṃkiriyāti?</i></a> <a><i>Āmantā.</i></a> <a><i>Hañci saphassakassa kālaṃkiriyā …pe… sacittakassa kālaṃkiriyā, no ca vata re vattabbe—</i></a> <a><i>“saññāvedayitanirodhaṃ samāpanno kālaṃ kareyyā”ti.</i></a></p>
<p><a data-ref="sc3, pts-vp-pli518, ms32Kv_2322"><i>☑ Saññāvedayitanirodhaṃ samāpanno kālaṃ kareyyāti?</i></a> <a><i>Āmantā.</i></a> <a><i>Saññāvedayitanirodhaṃ samāpannassa kāye visaṃ kameyya, satthaṃ kameyya, aggi kameyyāti?</i></a> <a><i>Na hevaṃ vattabbe …pe…</i></a> <a><i>saññāvedayitanirodhaṃ samāpannassa kāye visaṃ na kameyya, satthaṃ na kameyya, aggi na kameyyāti?</i></a> <a><i>Āmantā.</i></a> <a><i>Hañci saññāvedayitanirodhaṃ samāpannassa kāye visaṃ na kameyya, satthaṃ na kameyya, aggi na kameyya, no ca vata re vattabbe—</i></a> <a><i>“saññāvedayitanirodhaṃ samāpanno kālaṃ kareyyā”ti.</i></a></p>
<p><a data-ref="sc4, ms32Kv_2323"><i>☑ Saññāvedayitanirodhaṃ samāpanno kālaṃ kareyyāti?</i></a> <a><i>Āmantā.</i></a> <a><i>Saññāvedayitanirodhaṃ samāpannassa kāye visaṃ kameyya, satthaṃ kameyya, aggi kameyyāti?</i></a> <a><i>Āmantā.</i></a> <a><i>Na nirodhaṃ samāpannoti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_2324, msdiv733"><i>☒ Saññāvedayitanirodhaṃ samāpanno na kālaṃ kareyyāti?</i></a> <a><i>Āmantā.</i></a> <a><i>Atthi so niyāmo yena niyāmena niyato saññāvedayitanirodhaṃ samāpanno na kālaṃ kareyyāti?</i></a> <a><i>Natthi.</i></a> <a><i>Hañci natthi so niyāmo yena niyāmena niyato saññāvedayitanirodhaṃ samāpanno na kālaṃ kareyya, no ca vata re vattabbe—</i></a> <a><i>“saññāvedayitanirodhaṃ samāpanno na kālaṃ kareyyā”ti.</i></a></p>
<p><a data-ref="sc6, ms32Kv_2325, msdiv734"><i>☑ Cakkhuviññāṇasamaṅgī na kālaṃ kareyyāti?</i></a> <a><i>Āmantā.</i></a> <a><i>Atthi so niyāmo yena niyāmena niyato cakkhuviññāṇasamaṅgī na kālaṃ kareyyāti?</i></a> <a><i>Natthi.</i></a> <a><i>Hañci natthi so niyāmo yena niyāmena niyato cakkhuviññāṇasamaṅgī na kālaṃ kareyya, no ca vata re vattabbe—</i></a> <a><i>“cakkhuviññāṇasamaṅgī na kālaṃ kareyyā”ti.</i></a></p>
<p class="endsutta"><a data-ref="ms32Kv_2326"><i>Tatiyasaññāvedayitakathā niṭṭhitā.</i></a></p>
</article>
</section>
</div>
</body>
</html>
