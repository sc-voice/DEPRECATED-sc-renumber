<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv4.7">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Catutthavagga</i></a></p>
<h1><a><i>Lakkhaṇakathā</i></a></h1>
</div>
<p><a data-ref="sc1, ms32Kv_1382, msdiv400"><i>☑ Lakkhaṇasamannāgato bodhisattoti?</i></a> <a><i>Āmantā.</i></a> <a><i>Padesalakkhaṇehi samannāgato padesabodhisattoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, pts-vp-pli284, ms32Kv_1383"><i>☑ Lakkhaṇasamannāgato bodhisattoti?</i></a> <a><i>Āmantā.</i></a> <a><i>Tibhāgalakkhaṇehi samannāgato tibhāgabodhisattoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1384"><i>☑ Lakkhaṇasamannāgato bodhisattoti?</i></a> <a><i>Āmantā.</i></a> <a><i>Upaḍḍhalakkhaṇehi samannāgato upaḍḍhabodhisattoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1385"><i>☑ Lakkhaṇasamannāgato bodhisattoti?</i></a> <a><i>Āmantā.</i></a> <a><i>Cakkavattisatto lakkhaṇasamannāgato, cakkavattisatto bodhisattoti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1386"><i>☑ Cakkavattisatto lakkhaṇasamannāgato, cakkavattisatto bodhisattoti?</i></a> <a><i>Āmantā.</i></a> <a><i>Yādiso bodhisattassa pubbayogo pubbacariyā dhammakkhānaṃ dhammadesanā, tādiso cakkavattisattassa pubbayogo pubbacariyā dhammakkhānaṃ dhammadesanāti?</i></a> <a><i>Na hevaṃ vattabbe …pe….</i></a></p>
<p><a data-var="manussā → ^dn14#43 [Mahāpadānasutta/2. Bodhisattadhammatā]; ^mn123#14 [Acchariyaabbhutasutta] vuttaṃ nissāya" data-ref="sc6, ms32Kv_1387, msdiv401"><i>☑ Yathā bodhisattassa jāyamānassa devā paṭhamaṃ paṭiggaṇhanti pacchā manussā, evamevaṃ cakkavattisattassa jāyamānassa devā paṭhamaṃ paṭiggaṇhanti pacchā manussāti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1388"><i>☑ Yathā bodhisattassa jāyamānassa cattāro naṃ devaputtā paṭiggahetvā mātu purato ṭhapenti—</i></a> <a><i>“attamanā, devi, hohi.</i></a> <a><i>Mahesakkho te putto uppanno”ti, evamevaṃ cakkavattisattassa jāyamānassa cattāro naṃ devaputtā paṭiggahetvā mātu purato ṭhapenti—</i></a> <a><i>“attamanā, devi, hohi.</i></a> <a><i>Mahesakkho te putto uppanno”ti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, pts-vp-pli285, ms32Kv_1389"><i>☑ Yathā bodhisattassa jāyamānassa dve udakassa dhārā antalikkhā pātubhavanti—</i></a> <a><i>ekā sītassa, ekā uṇhassa—</i></a> <a><i>yena bodhisattassa udakakiccaṃ karonti mātu ca, evamevaṃ cakkavattisattassa jāyamānassa dve udakassa dhārā antalikkhā pātubhavanti—</i></a> <a><i>ekā sītassa, ekā uṇhassa—</i></a> <a><i>yena cakkavattisattassa udakakiccaṃ karonti mātu cāti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_1390"><i>☑ Yathā sampatijāto bodhisatto samehi pādehi patiṭṭhahitvā uttarena abhimukho sattapadavītihārena gacchati setamhi chatte anudhāriyamāne, sabbā ca disā viloketi, āsabhiñca vācaṃ bhāsati—</i></a> <a><i>“aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo”ti, evamevaṃ sampatijāto cakkavattisatto samehi pādehi patiṭṭhahitvā uttarena abhimukho sattapadavītihārena gacchati setamhi chatte anudhāriyamāne, sabbā ca disā viloketi, āsabhiñca vācaṃ bhāsati—</i></a> <a><i>“aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo”ti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_1391"><i>☑ Yathā bodhisattassa jāyamānassa mahato ālokassa mahato obhāsassa mahato bhūmicālassa pātubhāvo hoti, evamevaṃ cakkavattisattassa jāyamānassa mahato ālokassa mahato obhāsassa mahato bhūmicālassa pātubhāvo hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_1392"><i>☑ Yathā bodhisattassa pakatikāyo samantā byāmaṃ obhāsati, evamevaṃ cakkavattisattassa pakatikāyo samantā byāmaṃ obhāsatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_1393"><i>☑ Yathā bodhisatto mahāsupinaṃ passati, evamevaṃ cakkavattisatto mahāsupinaṃ passatīti?</i></a> <a><i>Na hevaṃ vattabbe …pe….</i></a></p>
<p><a data-var="anaññā → na aññā (mr)" data-ref="sc13, pts-vp-pli286, ms32Kv_1394, msdiv402"><i>☒ Na vattabbaṃ—</i></a> <a><i>“lakkhaṇasamannāgato bodhisatto”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“dvattiṃsimāni, bhikkhave, mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā.</i></a> <a><i>Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.</i></a> <a><i>Tassimāni satta ratanāni bhavanti, seyyathidaṃ—</i></a> <a><i>cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ.</i></a> <a><i>Parosahassaṃ kho panassa puttā bhavanti sūrā vīraṅgarūpā parasenappamaddanā.</i></a> <a><i>So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati.</i></a> <a><i>Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi lakkhaṇasamannāgato bodhisattoti.</i></a></p>
<p class="endsutta"><a data-ref="ms32Kv_1395"><i>Lakkhaṇakathā niṭṭhitā.</i></a></p>
</article>
</section>
</div>
</body>
</html>
