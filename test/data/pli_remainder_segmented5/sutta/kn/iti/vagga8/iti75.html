<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti75">
<article>
<div class="hgroup">
<p class="division"><a><i>Itivuttaka 75</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Tatiyavagga</i></a></p>
<h1><a data-var="Avuṭṭhikasutta → vuṭṭhisuttaṃ (bj)"><i>Avuṭṭhikasutta</i></a></h1>
</div>
<p><a data-ref="sc1, ms18It_487"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_488"><i>“Tayome, bhikkhave, puggalā santo saṃvijjamānā lokasmiṃ.</i></a> <a><i>Katame tayo?</i></a> <a><i>Avuṭṭhikasamo, padesavassī, sabbatthābhivassī.</i></a></p>
<p><a data-var="samaṇabrāhmaṇakapaṇaddhikavanibbakayācakānaṃ → … vaṇibbakayācakānaṃ (bj)" data-ref="sc3, pts-vp-pli65, ms18It_489"><i>Kathañca, bhikkhave, puggalo avuṭṭhikasamo hoti?</i></a> <a><i>Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ.</i></a> <a><i>Evaṃ kho, bhikkhave, puggalo avuṭṭhikasamo hoti.</i></a></p>
<p><a data-var="hoti → idaṃ padaṃ sya-all potthakesu" data-ref="sc4, ms18It_490"><i>Kathañca, bhikkhave, puggalo padesavassī hoti?</i></a> <a><i>Idha, bhikkhave, ekacco puggalo ekaccānaṃ dātā hoti, ekaccānaṃ na dātā hoti samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ.</i></a> <a><i>Evaṃ kho, bhikkhave, puggalo padesavassī hoti.</i></a></p>
<p><a data-ref="sc5, ms18It_491"><i>Kathañca, bhikkhave, puggalo sabbatthābhivassī hoti?</i></a> <a><i>Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ.</i></a> <a><i>Evaṃ kho, bhikkhave, puggalo sabbatthābhivassī hoti.</i></a> <a><i>Ime kho, bhikkhave, tayo puggalā santo saṃvijjamānā lokasmin”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc6, vns142, pts-vp-pli66, ms18It_492"><i>“Na samaṇe na brāhmaṇe,</i></a><br>
<a><i>Na kapaṇaddhikavanibbake;</i></a><br>
<a><i>Laddhāna saṃvibhājeti,</i></a><br>
<a><i>Annaṃ pānañca bhojanaṃ;</i></a><br>
<a><i>Taṃ ve avuṭṭhikasamoti,</i></a><br>
<a><i>Āhu naṃ purisādhamaṃ.</i></a></p>
<p><a data-ref="sc7, vns143, ms18It_493"><i>Ekaccānaṃ na dadāti,</i></a><br>
<a><i>ekaccānaṃ pavecchati;</i></a><br>
<a><i>Taṃ ve padesavassīti,</i></a><br>
<a><i>āhu medhāvino janā.</i></a></p>
<p><a data-ref="sc8, vns144, ms18It_494"><i>Subhikkhavāco puriso,</i></a><br>
<a><i>sabbabhūtānukampako;</i></a><br>
<a><i>Āmodamāno pakireti,</i></a><br>
<a><i>detha dethāti bhāsati.</i></a></p>
<p><a data-ref="sc9, vns145, ms18It_495"><i>Yathāpi megho thanayitvā,</i></a><br>
<a><i>gajjayitvā pavassati;</i></a><br>
<a><i>Thalaṃ ninnañca pūreti,</i></a><br>
<a data-var="abhisandantova → abhisandanto ca (sya-all); abhisandanto (pts-vp-pli1); abhisandentova (?)"><i>abhisandantova vārinā.</i></a></p>
<p><a data-ref="sc10, vns146, pts-vp-pli67, ms18It_496"><i>Evamevaṃ idhekacco,</i></a><br>
<a><i>puggalo hoti tādiso;</i></a><br>
<a><i>Dhammena saṃharitvāna,</i></a><br>
<a><i>uṭṭhānādhigataṃ dhanaṃ;</i></a><br>
<a><i>Tappeti annapānena,</i></a><br>
<a><i>sammā patte vanibbake”ti.</i></a></p>
</blockquote>
<p><a data-ref="sc11, ms18It_497"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
