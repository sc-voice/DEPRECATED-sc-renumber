<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti70">
<article>
<div class="hgroup">
<p class="division"><a><i>Itivuttaka 70</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Tatiyavagga</i></a></p>
<h1><a data-var="Micchādiṭṭhikasutta → micchādiṭṭhikammasamādānasuttaṃ (bj)"><i>Micchādiṭṭhikasutta</i></a></h1>
</div>
<p><a data-ref="sc1, ms18It_449"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_450"><i>“Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā.</i></a> <a><i>Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</i></a></p>
<p><a data-ref="sc3, pts-vp-pli59, ms18It_451"><i>Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi.</i></a> <a><i>Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā.</i></a> <a><i>Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</i></a> <a><i>Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</i></a></p>
<p><a data-ref="sc4, ms18It_452"><i>Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā.</i></a> <a><i>Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc5, vns131, ms18It_453"><i>“Micchā manaṃ paṇidhāya,</i></a><br>
<a data-var="micchā vācañca bhāsiya → micchā vācaṃ abhāsiya (si, sya-all, pts-vp-pli1)"><i>micchā vācañca bhāsiya;</i></a><br>
<a><i>Micchā kammāni katvāna,</i></a><br>
<a><i>kāyena idha puggalo.</i></a></p>
<p><a data-var="Appassutāpuññakaro → appassutopuññakaro (bj); appassuto apuññakaro (sya-all, pts-vp-pli1)" data-ref="sc6, vns132, ms18It_454"><i>Appassutāpuññakaro,</i></a><br>
<a><i>appasmiṃ idha jīvite;</i></a><br>
<a><i>Kāyassa bhedā duppañño,</i></a><br>
<a><i>nirayaṃ sopapajjatī”ti.</i></a></p>
</blockquote>
<p><a data-ref="sc7, ms18It_455"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
