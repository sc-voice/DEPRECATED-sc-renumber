<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti73">
<article>
<div class="hgroup">
<p class="division"><a><i>Itivuttaka 73</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Tatiyavagga</i></a></p>
<h1><a><i>Santatarasutta</i></a></h1>
</div>
<p><a data-ref="sc1, pts-vp-pli62, ms18It_471"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_472"><i>“Rūpehi, bhikkhave, arūpā santatarā, arūpehi nirodho santataro”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns137, ms18It_473"><i>“Ye ca rūpūpagā sattā,</i></a><br>
<a data-var="arūpaṭṭhāyino → āruppaṭhāyino (bj)"><i>ye ca arūpaṭṭhāyino;</i></a><br>
<a><i>Nirodhaṃ appajānantā,</i></a><br>
<a><i>āgantāro punabbhavaṃ.</i></a></p>
<p><a data-ref="sc4, vns138, ms18It_474"><i>Ye ca rūpe pariññāya,</i></a><br>
<a><i>arūpesu asaṇṭhitā;</i></a><br>
<a><i>Nirodhe ye vimuccanti,</i></a><br>
<a><i>te janā maccuhāyino.</i></a></p>
<p><a data-ref="sc5, vns139, ms18It_475"><i>Kāyena amatadhātuṃ,</i></a><br>
<a><i>phusayitvā nirūpadhiṃ;</i></a><br>
<a><i>Upadhippaṭinissaggaṃ,</i></a><br>
<a><i>sacchikatvā anāsavo;</i></a><br>
<a><i>Deseti sammāsambuddho,</i></a><br>
<a><i>asokaṃ virajaṃ padan”ti.</i></a></p>
</blockquote>
<p><a data-ref="sc6, ms18It_476"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
