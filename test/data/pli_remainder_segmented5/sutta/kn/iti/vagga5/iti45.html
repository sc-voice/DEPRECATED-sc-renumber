<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti45">
<article>
<div class="hgroup">
<p class="division"><a><i>Itivuttaka 45</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Paṭisallānasutta</i></a></h1>
</div>
<p><a data-ref="sc1, ms18It_287"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="Paṭisallānārāmā → paṭisallāṇārāmā (mr)" data-ref="sc2, ms18It_288"><i>“Paṭisallānārāmā, bhikkhave, viharatha paṭisallānaratā, ajjhattaṃ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṃ.</i></a> <a><i>Paṭisallānārāmānaṃ, bhikkhave, viharataṃ paṭisallānaratānaṃ ajjhattaṃ cetosamathamanuyuttānaṃ anirākatajjhānānaṃ vipassanāya samannāgatānaṃ brūhetānaṃ suññāgārānaṃ dvinnaṃ phalānaṃ aññataraṃ phalaṃ pāṭikaṅkhaṃ—</i></a> <a><i>diṭṭheva dhamme aññā, sati vā upādisese anāgāmitā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns85, pts-vp-pli40, ms18It_289"><i>“Ye santacittā nipakā,</i></a><br>
<a data-var="satimanto ca → satimantova (bj, mr)"><i>satimanto ca jhāyino;</i></a><br>
<a><i>Sammā dhammaṃ vipassanti,</i></a><br>
<a><i>kāmesu anapekkhino.</i></a></p>
<p><a data-ref="sc4, ms18It_290"><i>Appamādaratā santā,</i></a><br>
<a><i>pamāde bhayadassino;</i></a><br>
<a><i>Abhabbā parihānāya,</i></a><br>
<a><i>nibbānasseva santike”ti.</i></a></p>
</blockquote>
<p><a data-ref="sc5, ms18It_291"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
