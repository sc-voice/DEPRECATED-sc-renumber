<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti38">
<article>
<div class="hgroup">
<p class="division"><a><i>Itivuttaka 38</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Vitakkasutta</i></a></h1>
</div>
<p><a data-ref="sc1, ms18It_235"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="vitakko, paviveko ca → viveko ca (sya-all)" data-ref="sc2, ms18It_236"><i>“Tathāgataṃ, bhikkhave, arahantaṃ sammāsambuddhaṃ dve vitakkā bahulaṃ samudācaranti—</i></a> <a data-var="Abyāpajjhārāmo → avyāpajjharato (pts-vp-pli1); abyāpajjārāmo (mr); abyābajjhārāmo (?)"><i>khemo ca vitakko, paviveko ca.</i></a> <a><i>Abyāpajjhārāmo, bhikkhave, tathāgato abyāpajjharato.</i></a> <a data-var="kañci → kiñci (sya-all, pts-vp-pli1, csp1ed)"><i>Tamenaṃ, bhikkhave, tathāgataṃ abyāpajjhārāmaṃ abyāpajjharataṃ eseva vitakko bahulaṃ samudācarati:</i></a> <a><i>‘imāyāhaṃ iriyāya na kañci byābādhemi tasaṃ vā thāvaraṃ vā’ti.</i></a></p>
<p><a data-ref="sc3, ms18It_237"><i>Pavivekārāmo, bhikkhave, tathāgato pavivekarato.</i></a> <a><i>Tamenaṃ, bhikkhave, tathāgataṃ pavivekārāmaṃ pavivekarataṃ eseva vitakko bahulaṃ samudācarati:</i></a> <a><i>‘yaṃ akusalaṃ taṃ pahīnan’ti.</i></a></p>
<p><a data-var="kañci → kiñci (sya-all, pts-vp-pli1, csp1ed)" data-ref="sc4, pts-vp-pli32, ms18It_238"><i>Tasmātiha, bhikkhave, tumhepi abyāpajjhārāmā viharatha abyāpajjharatā.</i></a> <a><i>Tesaṃ vo, bhikkhave, tumhākaṃ abyāpajjhārāmānaṃ viharataṃ abyāpajjharatānaṃ eseva vitakko bahulaṃ samudācarissati:</i></a> <a><i>‘imāya mayaṃ iriyāya na kañci byābādhema tasaṃ vā thāvaraṃ vā’ti.</i></a></p>
<p><a data-ref="sc5, ms18It_239"><i>Pavivekārāmā, bhikkhave, viharatha pavivekaratā.</i></a> <a><i>Tesaṃ vo, bhikkhave, tumhākaṃ pavivekārāmānaṃ viharataṃ pavivekaratānaṃ eseva vitakko bahulaṃ samudācarissati:</i></a> <a><i>‘kiṃ akusalaṃ, kiṃ appahīnaṃ, kiṃ pajahāmā’”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc6, vns67, ms18It_240"><i>“Tathāgataṃ buddhamasayhasāhinaṃ,</i></a><br>
<a><i>Duve vitakkā samudācaranti naṃ;</i></a><br>
<a><i>Khemo vitakko paṭhamo udīrito,</i></a><br>
<a><i>Tato viveko dutiyo pakāsito.</i></a></p>
<p><a data-ref="sc7, vns68, pts-vp-pli33, ms18It_241"><i>Tamonudaṃ pāragataṃ mahesiṃ,</i></a><br>
<a><i>Taṃ pattipattaṃ vasimaṃ anāsavaṃ;</i></a><br>
<a data-var="Visantaraṃ → vessantaraṃ (bj, pts-vp-pli1, mr)"><i>Visantaraṃ taṇhakkhaye vimuttaṃ,</i></a><br>
<a><i>Taṃ ve muniṃ antimadehadhāriṃ;</i></a><br>
<a data-var="Mārañjahaṃ → mānajahaṃ (si, mr); mārajahaṃ (sya-all); mānaṃjahaṃ (pts-vp-pli1)"><i>Mārañjahaṃ brūmi jarāya pāraguṃ.</i></a></p>
<p><a data-ref="sc8, vns69, ms18It_242"><i>Sele yathā pabbatamuddhaniṭṭhito,</i></a><br>
<a><i>Yathāpi passe janataṃ samantato;</i></a><br>
<a><i>Tathūpamaṃ dhammamayaṃ sumedho,</i></a><br>
<a><i>Pāsādamāruyha samantacakkhu;</i></a><br>
<a><i>Sokāvatiṇṇaṃ janatamapetasoko,</i></a><br>
<a><i>Avekkhati jātijarābhibhūtan”ti.</i></a></p>
</blockquote>
<p><a data-ref="sc9, ms18It_243"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
