<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti44">
<article>
<div class="hgroup">
<p class="division"><a><i>Itivuttaka 44</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Nibbānadhātusutta</i></a></h1>
</div>
<p><a data-ref="sc1, ms18It_279"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_280"><i>“Dvemā, bhikkhave, nibbānadhātuyo.</i></a> <a><i>Katamā dve?</i></a> <a><i>Saupādisesā ca nibbānadhātu, anupādisesā ca nibbānadhātu.</i></a></p>
<p><a data-var="avighātattā → avigatattā (si)" data-ref="sc3, ms18It_281"><i>Katamā ca, bhikkhave, saupādisesā nibbānadhātu?</i></a> <a><i>Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto.</i></a> <a><i>Tassa tiṭṭhanteva pañcindriyāni yesaṃ avighātattā manāpāmanāpaṃ paccanubhoti, sukhadukkhaṃ paṭisaṃvedeti.</i></a> <a><i>Tassa yo rāgakkhayo, dosakkhayo, mohakkhayo—</i></a> <a><i>ayaṃ vuccati, bhikkhave, saupādisesā nibbānadhātu.</i></a></p>
<p><a data-var="bhavissanti → sītī bhavissanti (bj)" data-ref="sc4, ms18It_282"><i>Katamā ca, bhikkhave, anupādisesā nibbānadhātu?</i></a> <a><i>Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto.</i></a> <a><i>Tassa idheva, bhikkhave, sabbavedayitāni anabhinanditāni sīti bhavissanti.</i></a> <a><i>Ayaṃ vuccati, bhikkhave, anupādisesā nibbānadhātu.</i></a> <a><i>Imā kho, bhikkhave, dve nibbānadhātuyo”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc5, vns83, pts-vp-pli39, ms18It_283"><i>“Duve imā cakkhumatā pakāsitā,</i></a><br>
<a><i>Nibbānadhātū anissitena tādinā;</i></a><br>
<a><i>Ekā hi dhātu idha diṭṭhadhammikā,</i></a><br>
<a><i>Saupādisesā bhavanettisaṅkhayā;</i></a><br>
<a><i>Anupādisesā pana samparāyikā,</i></a><br>
<a><i>Yamhi nirujjhanti bhavāni sabbaso.</i></a></p>
<p><a data-ref="sc6, vns84, ms18It_284"><i>Ye etadaññāya padaṃ asaṅkhataṃ,</i></a><br>
<a><i>Vimuttacittā bhavanettisaṅkhayā;</i></a><br>
<a><i>Te dhammasārādhigamā khaye ratā,</i></a><br>
<a><i>Pahaṃsu te sabbabhavāni tādino”ti.</i></a></p>
</blockquote>
<p><a data-ref="sc7, ms18It_285"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Sattamaṃ.</i></a></p>
</article>
</section>
</div>
</body>
</html>
