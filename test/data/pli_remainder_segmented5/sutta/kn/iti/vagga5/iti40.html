<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti40">
<article>
<div class="hgroup">
<p class="division"><a><i>Itivuttaka 40</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Vijjāsutta</i></a></h1>
</div>
<p><a data-ref="sc1, ms18It_251"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_252"><i>“Avijjā, bhikkhave, pubbaṅgamā akusalānaṃ dhammānaṃ samāpattiyā anvadeva ahirikaṃ anottappaṃ;</i></a> <a><i>vijjā ca kho, bhikkhave, pubbaṅgamā kusalānaṃ dhammānaṃ samāpattiyā anvadeva hirottappan”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns72, ms18It_253"><i>“Yā kācimā duggatiyo,</i></a><br>
<a><i>asmiṃ loke paramhi ca;</i></a><br>
<a><i>Avijjāmūlikā sabbā,</i></a><br>
<a><i>icchālobhasamussayā.</i></a></p>
<p><a data-ref="sc4, vns73, ms18It_254"><i>Yato ca hoti pāpiccho,</i></a><br>
<a data-var="ahirīko → ahiriko (sya-all)"><i>ahirīko anādaro;</i></a><br>
<a><i>Tato pāpaṃ pasavati,</i></a><br>
<a><i>apāyaṃ tena gacchati.</i></a></p>
<p><a data-ref="sc5, vns74, ms18It_255"><i>Tasmā chandañca lobhañca,</i></a><br>
<a><i>avijjañca virājayaṃ;</i></a><br>
<a><i>Vijjaṃ uppādayaṃ bhikkhu,</i></a><br>
<a><i>sabbā duggatiyo jahe”ti.</i></a></p>
</blockquote>
<p><a data-ref="sc6, pts-vp-pli35, ms18It_256"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Tatiyaṃ.</i></a></p>
<p class="endsection"><a><i>Paṭhamabhāṇavāro.</i></a></p>
</article>
</section>
</div>
</body>
</html>
