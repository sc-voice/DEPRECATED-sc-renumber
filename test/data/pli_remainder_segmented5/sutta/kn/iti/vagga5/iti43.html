<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti43">
<article>
<div class="hgroup">
<p class="division"><a><i>Itivuttaka 43</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Ajātasutta</i></a></h1>
</div>
<p><a data-ref="sc1, ms18It_272"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_273"><i>“Atthi, bhikkhave, ajātaṃ abhūtaṃ akataṃ asaṅkhataṃ.</i></a> <a><i>No cetaṃ, bhikkhave, abhavissa ajātaṃ abhūtaṃ akataṃ asaṅkhataṃ, nayidha jātassa bhūtassa katassa saṅkhatassa nissaraṇaṃ paññāyetha.</i></a> <a><i>Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns80, ms18It_274"><i>“Jātaṃ bhūtaṃ samuppannaṃ,</i></a><br>
<a><i>kataṃ saṅkhatamaddhuvaṃ;</i></a><br>
<a><i>Jarāmaraṇasaṅghāṭaṃ,</i></a><br>
<a data-var="roganīḷaṃ → roganiḍḍhaṃ (bj); roganiddhaṃ (sya-all) | pabhaṅguraṃ → pabhaṅgunaṃ (si, pts-vp-pli1, mr); pabhaṅguṇaṃ (sya-all)"><i>roganīḷaṃ pabhaṅguraṃ.</i></a></p>
<p><a data-ref="sc4, vns81, ms18It_275"><i>Āhāranettippabhavaṃ,</i></a><br>
<a><i>nālaṃ tadabhinandituṃ;</i></a><br>
<a><i>Tassa nissaraṇaṃ santaṃ,</i></a><br>
<a><i>atakkāvacaraṃ dhuvaṃ.</i></a></p>
<p><a data-ref="sc5, vns82, pts-vp-pli38, ms18It_276"><i>Ajātaṃ asamuppannaṃ,</i></a><br>
<a><i>asokaṃ virajaṃ padaṃ;</i></a><br>
<a><i>Nirodho dukkhadhammānaṃ,</i></a><br>
<a><i>saṅkhārūpasamo sukho”ti.</i></a></p>
</blockquote>
<p><a data-ref="sc6, ms18It_277"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
