<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti26">
<article>
<div class="hgroup">
<p class="division"><a><i>Itivuttaka 26</i></a></p>
<p class="nipata"><a><i>Ekakanipāta</i></a></p>
<p class="vagga"><a><i>Tatiyavagga</i></a></p>
<h1><a data-var="Dānasutta → dānasaṃvibhāgasuttaṃ (bj)"><i>Dānasutta</i></a></h1>
</div>
<p><a data-ref="sc1, ms18It_147"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli19, ms18It_148"><i>“Evañce, bhikkhave, sattā jāneyyuṃ dānasaṃvibhāgassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya.</i></a> <a><i>Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu.</i></a> <a><i>Yasmā ca kho, bhikkhave, sattā na evaṃ jānanti dānasaṃvibhāgassa vipākaṃ yathāhaṃ jānāmi, tasmā adatvā bhuñjanti, maccheramalañca nesaṃ cittaṃ pariyādāya tiṭṭhatī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns38, ms18It_149"><i>“Evañce sattā jāneyyuṃ,</i></a><br>
<a><i>yathāvuttaṃ mahesinā;</i></a><br>
<a><i>Vipākaṃ saṃvibhāgassa,</i></a><br>
<a><i>yathā hoti mahapphalaṃ.</i></a></p>
<p><a data-ref="sc4, vns39, ms18It_150"><i>Vineyya maccheramalaṃ,</i></a><br>
<a><i>vippasannena cetasā;</i></a><br>
<a><i>Dajjuṃ kālena ariyesu,</i></a><br>
<a><i>yattha dinnaṃ mahapphalaṃ.</i></a></p>
<p><a data-var="datvā → datvāna (sya-all)" data-ref="sc5, vns40, ms18It_151"><i>Annañca datvā bahuno,</i></a><br>
<a><i>dakkhiṇeyyesu dakkhiṇaṃ;</i></a><br>
<a><i>Ito cutā manussattā,</i></a><br>
<a><i>saggaṃ gacchanti dāyakā.</i></a></p>
<p><a data-var="saggagatā → saggaṃ gatā (bj, pts-vp-pli1, mr)" data-ref="sc6, vns41, ms18It_152"><i>Te ca saggagatā tattha,</i></a><br>
<a><i>modanti kāmakāmino;</i></a><br>
<a><i>Vipākaṃ saṃvibhāgassa,</i></a><br>
<a><i>anubhonti amaccharā”ti.</i></a></p>
</blockquote>
<p><a data-ref="sc7, ms18It_153"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
