<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti21">
<article>
<div class="hgroup">
<p class="division"><a><i>Itivuttaka 21</i></a></p>
<p class="nipata"><a><i>Ekakanipāta</i></a></p>
<p class="vagga"><a><i>Tatiyavagga</i></a></p>
<h1><a><i>Pasannacittasutta</i></a></h1>
</div>
<p><a data-ref="sc1, ms18It_113"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli14, ms18It_114"><i>“Idhāhaṃ, bhikkhave, ekaccaṃ puggalaṃ pasannacittaṃ evaṃ cetasā ceto paricca pajānāmi:</i></a> <a><i>‘imamhi cāyaṃ samaye puggalo kālaṃ kareyya yathābhataṃ nikkhitto evaṃ sagge’.</i></a> <a><i>Taṃ kissa hetu?</i></a> <a><i>Cittaṃ hissa, bhikkhave, pasannaṃ.</i></a> <a><i>Cetopasādahetu kho pana, bhikkhave, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns26, ms18It_115"><i>“Pasannacittaṃ ñatvāna,</i></a><br>
<a><i>ekaccaṃ idha puggalaṃ;</i></a><br>
<a><i>Etamatthañca byākāsi,</i></a><br>
<a><i>buddho bhikkhūna santike.</i></a></p>
<p><a data-ref="sc4, vns27, ms18It_116"><i>Imamhi cāyaṃ samaye,</i></a><br>
<a><i>kālaṃ kayirātha puggalo;</i></a><br>
<a><i>Sugatiṃ upapajjeyya,</i></a><br>
<a><i>cittaṃ hissa pasāditaṃ.</i></a></p>
<p><a data-ref="sc5, vns28, ms18It_117"><i>Yathā haritvā nikkhipeyya,</i></a><br>
<a><i>evamevaṃ tathāvidho;</i></a><br>
<a><i>Cetopasādahetu hi,</i></a><br>
<a><i>sattā gacchanti suggatin”ti.</i></a></p>
</blockquote>
<p><a data-ref="sc6, ms18It_118"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
