<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti88">
<article>
<div class="hgroup">
<p class="division"><a><i>Itivuttaka 88</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Catutthavagga</i></a></p>
<h1><a><i>Antarāmalasutta</i></a></h1>
</div>
<p><a data-ref="sc1, ms18It_609"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_610"><i>“Tayome, bhikkhave, antarāmalā antarāamittā antarāsapattā antarāvadhakā antarāpaccatthikā.</i></a> <a><i>Katame tayo?</i></a> <a><i>Lobho, bhikkhave, antarāmalo antarāamitto antarāsapatto antarāvadhako antarāpaccatthiko.</i></a> <a><i>Doso, bhikkhave, antarāmalo antarāamitto antarāsapatto antarāvadhako antarāpaccatthiko.</i></a> <a><i>Moho, bhikkhave, antarāmalo antarāamitto antarāsapatto antarāvadhako antarāpaccatthiko.</i></a> <a><i>Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns182, ms18It_611"><i>“Anatthajanano lobho,</i></a><br>
<a><i>lobho cittappakopano;</i></a><br>
<a><i>Bhayamantarato jātaṃ,</i></a><br>
<a><i>taṃ jano nāvabujjhati.</i></a></p>
<p><a data-ref="sc4, vns183, pts-vp-pli84, ms18It_612"><i>Luddho atthaṃ na jānāti,</i></a><br>
<a><i>luddho dhammaṃ na passati;</i></a><br>
<a data-var="Andhatamaṃ → andhantamaṃ (bj); andhaṃ tamaṃ (pts-vp-pli1)"><i>Andhatamaṃ tadā hoti,</i></a><br>
<a><i>yaṃ lobho sahate naraṃ.</i></a></p>
<p><a data-ref="sc5, vns184, ms18It_613"><i>Yo ca lobhaṃ pahantvāna,</i></a><br>
<a><i>lobhaneyye na lubbhati;</i></a><br>
<a><i>Lobho pahīyate tamhā,</i></a><br>
<a><i>udabindūva pokkharā.</i></a></p>
<p><a data-ref="sc6, vns185, ms18It_614"><i>Anatthajanano doso,</i></a><br>
<a><i>doso cittappakopano;</i></a><br>
<a><i>Bhayamantarato jātaṃ,</i></a><br>
<a><i>taṃ jano nāvabujjhati.</i></a></p>
<p><a data-ref="sc7, vns186, ms18It_615"><i>Duṭṭho atthaṃ na jānāti,</i></a><br>
<a><i>duṭṭho dhammaṃ na passati;</i></a><br>
<a><i>Andhatamaṃ tadā hoti,</i></a><br>
<a><i>yaṃ doso sahate naraṃ.</i></a></p>
<p><a data-ref="sc8, vns187, ms18It_616"><i>Yo ca dosaṃ pahantvāna,</i></a><br>
<a><i>dosaneyye na dussati;</i></a><br>
<a><i>Doso pahīyate tamhā,</i></a><br>
<a><i>tālapakkaṃva bandhanā.</i></a></p>
<p><a data-ref="sc9, vns188, ms18It_617"><i>Anatthajanano moho,</i></a><br>
<a><i>moho cittappakopano;</i></a><br>
<a><i>Bhayamantarato jātaṃ,</i></a><br>
<a><i>taṃ jano nāvabujjhati.</i></a></p>
<p><a data-ref="sc10, vns189, ms18It_618"><i>Mūḷho atthaṃ na jānāti,</i></a><br>
<a><i>mūḷho dhammaṃ na passati;</i></a><br>
<a><i>Andhatamaṃ tadā hoti,</i></a><br>
<a><i>yaṃ moho sahate naraṃ.</i></a></p>
<p><a data-ref="sc11, vns190, pts-vp-pli85, ms18It_619"><i>Yo ca mohaṃ pahantvāna,</i></a><br>
<a><i>mohaneyye na muyhati;</i></a><br>
<a><i>Mohaṃ vihanti so sabbaṃ,</i></a><br>
<a><i>ādiccovudayaṃ taman”ti.</i></a></p>
</blockquote>
<p><a data-ref="sc12, ms18It_620"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
