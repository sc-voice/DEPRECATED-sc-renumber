<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti84">
<article>
<div class="hgroup">
<p class="division"><a><i>Itivuttaka 84</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Catutthavagga</i></a></p>
<h1><a><i>Bahujanahitasutta</i></a></h1>
</div>
<p><a data-ref="sc1, ms18It_582"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli79, ms18It_583"><i>“Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṃ.</i></a> <a><i>Katame tayo?</i></a> <a><i>Idha, bhikkhave, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā.</i></a> <a><i>So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.</i></a> <a><i>Ayaṃ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</i></a></p>
<p><a data-var="satthu → satthuno (sya-all)" data-ref="sc3, ms18It_584"><i>Puna caparaṃ, bhikkhave, tasseva satthu sāvako arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto.</i></a> <a><i>So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.</i></a> <a><i>Ayaṃ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</i></a></p>
<p><a data-var="Sopi → so (?)" data-ref="sc4, ms18It_585"><i>Puna caparaṃ, bhikkhave, tasseva satthu sāvako sekho hoti pāṭipado bahussuto sīlavatūpapanno.</i></a> <a><i>Sopi dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.</i></a> <a><i>Ayaṃ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</i></a> <a><i>Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc5, vns174, pts-vp-pli80, ms18It_586"><i>“Satthā hi loke paṭhamo mahesi,</i></a><br>
<a><i>Tassanvayo sāvako bhāvitatto;</i></a><br>
<a><i>Athāparo pāṭipadopi sekho,</i></a><br>
<a><i>Bahussuto sīlavatūpapanno.</i></a></p>
<p><a data-ref="sc6, vns175, ms18It_587"><i>Ete tayo devamanussaseṭṭhā,</i></a><br>
<a><i>Pabhaṅkarā dhammamudīrayantā;</i></a><br>
<a data-var="Apāpuranti → apāvuṇanti (pts-vp-pli1); apāpurenti (mr)"><i>Apāpuranti amatassa dvāraṃ,</i></a><br>
<a data-var="pamocenti → yogā pamocanti (sya-all)"><i>Yogā pamocenti bahujjanaṃ te.</i></a></p>
<p><a data-ref="sc7, vns176, ms18It_588"><i>Ye satthavāhena anuttarena,</i></a><br>
<a data-var="maggamanukkamanti → maggamanuggamanti (mr)"><i>Sudesitaṃ maggamanukkamanti;</i></a><br>
<a><i>Idheva dukkhassa karonti antaṃ,</i></a><br>
<a><i>Ye appamattā sugatassa sāsane”ti.</i></a></p>
</blockquote>
<p><a data-ref="sc8, ms18It_589"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
