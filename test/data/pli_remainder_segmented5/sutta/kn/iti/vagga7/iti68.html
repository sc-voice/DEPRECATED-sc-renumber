<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti68">
<article>
<div class="hgroup">
<p class="division"><a><i>Itivuttaka 68</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Paṭhamarāgasutta</i></a></h1>
</div>
<p><a data-ref="sc1, ms18It_435"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="baddho → bandho (si, sya-all, pts-vp-pli1)" data-ref="sc2, ms18It_436"><i>“Yassa kassaci, bhikkhave, rāgo appahīno, doso appahīno, moho appahīno—</i></a> <a data-var="yathākāmakaraṇīyo → yathākāmakaraṇīyo ca (bj, sya-all, pts-vp-pli1, mr)"><i>ayaṃ vuccati, bhikkhave, ‘baddho mārassa paṭimukkassa mārapāso yathākāmakaraṇīyo pāpimato’.</i></a> <a data-var="na yathākāmakaraṇīyo → na yathākāmakaraṇīyo ca (sya-all, pts-vp-pli1)"><i>Yassa kassaci, bhikkhave, rāgo pahīno, doso pahīno, moho pahīno—</i></a> <a><i>ayaṃ vuccati, bhikkhave, ‘abaddho mārassa omukkassa mārapāso na yathākāmakaraṇīyo pāpimato’”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns128, pts-vp-pli57, ms18It_437"><i>“Yassa rāgo ca doso ca,</i></a><br>
<a><i>avijjā ca virājitā;</i></a><br>
<a><i>Taṃ bhāvitattaññataraṃ,</i></a><br>
<a><i>brahmabhūtaṃ tathāgataṃ;</i></a><br>
<a><i>Buddhaṃ verabhayātītaṃ,</i></a><br>
<a><i>āhu sabbappahāyinan”ti.</i></a></p>
</blockquote>
<p><a data-ref="sc4, ms18It_438"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
