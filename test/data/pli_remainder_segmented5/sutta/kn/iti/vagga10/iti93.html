<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti93">
<article>
<div class="hgroup">
<p class="division"><a><i>Itivuttaka 93</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Aggisutta</i></a></h1>
</div>
<p><a data-ref="sc1, ms18It_661"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_662"><i>“Tayome, bhikkhave, aggī.</i></a> <a><i>Katame tayo?</i></a> <a><i>Rāgaggi, dosaggi, mohaggi—</i></a> <a><i>ime kho, bhikkhave, tayo aggī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns208, ms18It_663"><i>“Rāgaggi dahati macce,</i></a><br>
<a><i>ratte kāmesu mucchite;</i></a><br>
<a><i>Dosaggi pana byāpanne,</i></a><br>
<a><i>nare pāṇātipātino.</i></a></p>
<p><a data-ref="sc4, vns209, ms18It_664"><i>Mohaggi pana sammūḷhe,</i></a><br>
<a><i>ariyadhamme akovide;</i></a><br>
<a><i>Ete aggī ajānantā,</i></a><br>
<a><i>sakkāyābhiratā pajā.</i></a></p>
<p><a data-ref="sc5, vns210, pts-vp-pli93, ms18It_665"><i>Te vaḍḍhayanti nirayaṃ,</i></a><br>
<a><i>tiracchānañca yoniyo;</i></a><br>
<a><i>Asuraṃ pettivisayaṃ,</i></a><br>
<a><i>amuttā mārabandhanā.</i></a></p>
<p><a data-ref="sc6, vns211, ms18It_666"><i>Ye ca rattindivā yuttā,</i></a><br>
<a><i>sammāsambuddhasāsane;</i></a><br>
<a><i>Te nibbāpenti rāgaggiṃ,</i></a><br>
<a><i>niccaṃ asubhasaññino.</i></a></p>
<p><a data-ref="sc7, vns212, ms18It_667"><i>Dosaggiṃ pana mettāya,</i></a><br>
<a><i>nibbāpenti naruttamā;</i></a><br>
<a><i>Mohaggiṃ pana paññāya,</i></a><br>
<a><i>yāyaṃ nibbedhagāminī.</i></a></p>
<p><a data-ref="sc8, vns213, ms18It_668"><i>Te nibbāpetvā nipakā,</i></a><br>
<a><i>rattindivamatanditā;</i></a><br>
<a><i>Asesaṃ parinibbanti,</i></a><br>
<a><i>asesaṃ dukkhamaccaguṃ.</i></a></p>
<p><a data-ref="sc9, vns214, ms18It_669"><i>Ariyaddasā vedaguno,</i></a><br>
<a><i>sammadaññāya paṇḍitā;</i></a><br>
<a><i>Jātikkhayamabhiññāya,</i></a><br>
<a><i>nāgacchanti punabbhavan”ti.</i></a></p>
</blockquote>
<p><a data-ref="sc10, ms18It_670"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
