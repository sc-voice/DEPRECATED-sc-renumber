<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti99">
<article>
<div class="hgroup">
<p class="division"><a><i>Itivuttaka 99</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Tevijjasutta</i></a></h1>
</div>
<p><a data-ref="sc1, ms18It_713"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_714"><i>“Dhammenāhaṃ, bhikkhave, tevijjaṃ brāhmaṇaṃ paññāpemi, nāññaṃ lapitalāpanamattena.</i></a></p>
<p><a data-ref="sc3, pts-vp-pli99, ms18It_715"><i>Kathañcāhaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattena?</i></a> <a><i>Idha, bhikkhave, bhikkhu anekavihitaṃ pubbenivāsaṃ anussarati, seyyathidaṃ—</i></a> <a><i>ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe:</i></a> <a><i>‘amutrāsiṃ evaṃnāmo evaṅgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto.</i></a> <a><i>So tato cuto amutra udapādiṃ.</i></a> <a><i>Tatrāpāsiṃ evaṃnāmo evaṅgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto.</i></a> <a><i>So tato cuto idhūpapanno’ti.</i></a> <a><i>Iti sākāraṃ sauddesaṃ anekavihitaṃ pubbenivāsaṃ anussarati.</i></a> <a><i>Ayamassa paṭhamā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato.</i></a></p>
<p><a data-ref="sc4, pts-vp-pli100, ms18It_716"><i>Puna caparaṃ, bhikkhave, bhikkhu dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti:</i></a> <a><i>‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā.</i></a> <a><i>Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</i></a> <a><i>Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.</i></a> <a><i>Te kāyassa bhedā paraṃ maraṇā sugatiṃ saggaṃ lokaṃ upapannā’ti.</i></a> <a><i>Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti.</i></a> <a><i>Ayamassa dutiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato.</i></a></p>
<p><a data-ref="sc5, ms18It_717"><i>Puna caparaṃ, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.</i></a> <a><i>Ayamassa tatiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato.</i></a> <a><i>Evaṃ kho ahaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattenā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-var="yoveti → yovedi (sabbattha)" data-ref="sc6, vns229, ms18It_718"><i>“Pubbenivāsaṃ yoveti,</i></a><br>
<a><i>saggāpāyañca passati;</i></a><br>
<a data-var="Atho → atha (sya-all, pts-vp-pli1, mr)"><i>Atho jātikkhayaṃ patto,</i></a><br>
<a><i>abhiññāvosito muni.</i></a></p>
<p><a data-ref="sc7, vns230, pts-vp-pli101, ms18It_719"><i>Etāhi tīhi vijjāhi,</i></a><br>
<a><i>tevijjo hoti brāhmaṇo;</i></a><br>
<a><i>Tamahaṃ vadāmi tevijjaṃ,</i></a><br>
<a><i>nāññaṃ lapitalāpanan”ti.</i></a></p>
</blockquote>
<p><a data-ref="sc8, ms18It_720"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dasamaṃ.</i></a></p>
<p class="endsection"><a><i>Pañcamo vaggo.</i></a></p>
<blockquote class="uddanagatha">
<p><a data-ref="sc9, ms18It_724"><i>Pasāda jīvita saṅghāṭi,</i></a><br>
<a><i>aggi upaparikkhayā;</i></a><br>
<a><i>Upapatti kāma kalyāṇaṃ,</i></a><br>
<a><i>dānaṃ dhammena te dasāti.</i></a></p>
</blockquote>
<p class="endsutta"><a><i>Tikanipāto niṭṭhito.</i></a></p>
</article>
</section>
</div>
</body>
</html>
