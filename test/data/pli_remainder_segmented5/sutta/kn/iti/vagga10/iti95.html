<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti95">
<article>
<div class="hgroup">
<p class="division"><a><i>Itivuttaka 95</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Kāmūpapattisutta</i></a></h1>
</div>
<p><a data-ref="sc1, ms18It_677"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="kāmūpapattiyo → kāmuppattiyo (bj); kāmupapattiyo (pts-vp-pli1)" data-ref="sc2, ms18It_678"><i>“Tisso imā, bhikkhave, kāmūpapattiyo.</i></a> <a><i>Katamā tisso?</i></a> <a><i>Paccupaṭṭhitakāmā, nimmānaratino, paranimmitavasavattino—</i></a> <a><i>imā kho, bhikkhave, tisso kāmūpapattiyo”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns216, ms18It_679"><i>“Paccupaṭṭhitakāmā ca,</i></a><br>
<a><i>ye devā vasavattino;</i></a><br>
<a><i>Nimmānaratino devā,</i></a><br>
<a><i>ye caññe kāmabhogino;</i></a><br>
<a><i>Itthabhāvaññathābhāvaṃ,</i></a><br>
<a><i>saṃsāraṃ nātivattare.</i></a></p>
<p><a data-ref="sc4, vns217, ms18It_680"><i>Etamādīnavaṃ ñatvā,</i></a><br>
<a><i>kāmabhogesu paṇḍito;</i></a><br>
<a><i>Sabbe pariccaje kāme,</i></a><br>
<a><i>ye dibbā ye ca mānusā.</i></a></p>
<p><a data-ref="sc5, vns218, pts-vp-pli95, ms18It_681"><i>Piyarūpasātagadhitaṃ,</i></a><br>
<a><i>chetvā sotaṃ duraccayaṃ;</i></a><br>
<a><i>Asesaṃ parinibbanti,</i></a><br>
<a><i>asesaṃ dukkhamaccaguṃ.</i></a></p>
<p><a data-ref="sc6, vns219, ms18It_682"><i>Ariyaddasā vedaguno,</i></a><br>
<a><i>sammadaññāya paṇḍitā;</i></a><br>
<a><i>Jātikkhayamabhiññāya,</i></a><br>
<a><i>nāgacchanti punabbhavan”ti.</i></a></p>
</blockquote>
<p><a data-ref="sc7, ms18It_683"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
