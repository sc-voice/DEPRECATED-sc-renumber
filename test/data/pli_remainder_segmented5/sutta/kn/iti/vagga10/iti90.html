<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti90">
<article>
<div class="hgroup">
<p class="division"><a><i>Itivuttaka 90</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Aggappasādasutta</i></a></h1>
</div>
<p><a data-ref="sc1, ms18It_636"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="bahuppadā → bahupadā (mr)" data-ref="sc2, pts-vp-pli88, ms18It_637"><i>“Tayome, bhikkhave, aggappasādā.</i></a> <a><i>Katame tayo?</i></a> <a><i>Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho.</i></a> <a><i>Ye, bhikkhave, buddhe pasannā, agge te pasannā.</i></a> <a><i>Agge kho pana pasannānaṃ aggo vipāko hoti.</i></a></p>
<p><a data-ref="sc3, ms18It_638"><i>Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṃ.</i></a> <a><i>Ye, bhikkhave, virāge dhamme pasannā, agge te pasannā.</i></a> <a><i>Agge kho pana pasannānaṃ aggo vipāko hoti.</i></a></p>
<p><a data-ref="sc4, ms18It_639"><i>Yāvatā, bhikkhave, saṅghā vā gaṇā vā, tathāgatasāvakasaṅgho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.</i></a> <a><i>Ye, bhikkhave, saṅghe pasannā, agge te pasannā.</i></a> <a><i>Agge kho pana pasannānaṃ aggo vipāko hoti.</i></a> <a><i>Ime kho, bhikkhave, tayo aggappasādā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc5, vns198, ms18It_640"><i>“Aggato ve pasannānaṃ,</i></a><br>
<a><i>aggaṃ dhammaṃ vijānataṃ;</i></a><br>
<a><i>Agge buddhe pasannānaṃ,</i></a><br>
<a><i>dakkhiṇeyye anuttare.</i></a></p>
<p><a data-ref="sc6, vns199, ms18It_641"><i>Agge dhamme pasannānaṃ,</i></a><br>
<a><i>virāgūpasame sukhe;</i></a><br>
<a><i>Agge saṅghe pasannānaṃ,</i></a><br>
<a><i>puññakkhette anuttare.</i></a></p>
<p><a data-ref="sc7, vns200, pts-vp-pli89, ms18It_642"><i>Aggasmiṃ dānaṃ dadataṃ,</i></a><br>
<a><i>aggaṃ puññaṃ pavaḍḍhati;</i></a><br>
<a><i>Aggaṃ āyu ca vaṇṇo ca,</i></a><br>
<a><i>yaso kitti sukhaṃ balaṃ.</i></a></p>
<p><a data-ref="sc8, vns201, ms18It_643"><i>Aggassa dātā medhāvī,</i></a><br>
<a><i>aggadhammasamāhito;</i></a><br>
<a><i>Devabhūto manusso vā,</i></a><br>
<a><i>aggappatto pamodatī”ti.</i></a></p>
</blockquote>
<p><a data-ref="sc9, ms18It_644"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
