<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti110">
<article>
<div class="hgroup">
<p class="division"><a><i>Itivuttaka 110</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a><i>Carasutta</i></a></h1>
</div>
<p><a data-ref="sc1, ms18It_806"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="byantīkaroti → vyantikaroti (pts-vp-pli1); byantiṃ karoti (mr)" data-ref="sc2, pts-vp-pli116, ms18It_807"><i>“Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.</i></a> <a data-var="anottāpī → anottappī (sabbattha)"><i>Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.</i></a> <a><i>Carampi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</i></a></p>
<p><a data-ref="sc3, ms18It_808"><i>Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.</i></a> <a><i>Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.</i></a> <a><i>Ṭhitopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</i></a></p>
<p><a data-ref="sc4, ms18It_809"><i>Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.</i></a> <a><i>Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.</i></a> <a><i>Nisinnopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</i></a></p>
<p><a data-ref="sc5, ms18It_810"><i>Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā.</i></a> <a><i>Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.</i></a> <a><i>Sayānopi, bhikkhave, bhikkhu jāgaro evaṃbhūto anātāpī anottāpī satataṃ samitaṃ kusīto hīnavīriyoti vuccati.</i></a></p>
<p><a data-var="ottāpī → ottappī (sabbattha)" data-ref="sc6, ms18It_811"><i>Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.</i></a> <a><i>Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.</i></a> <a><i>Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</i></a></p>
<p><a data-ref="sc7, pts-vp-pli117, ms18It_812"><i>Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.</i></a> <a><i>Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.</i></a> <a><i>Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</i></a></p>
<p><a data-ref="sc8, ms18It_813"><i>Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.</i></a> <a><i>Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.</i></a> <a><i>Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</i></a></p>
<p><a data-ref="sc9, ms18It_814"><i>Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā.</i></a> <a><i>Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.</i></a> <a><i>Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc10, vns256, ms18It_815"><i>“Caraṃ vā yadi vā tiṭṭhaṃ,</i></a><br>
<a><i>nisinno uda vā sayaṃ;</i></a><br>
<a><i>Yo vitakkaṃ vitakketi,</i></a><br>
<a><i>pāpakaṃ gehanissitaṃ.</i></a></p>
<p><a data-var="Kummaggaṃ paṭipanno → kummaggappaṭipanno (^an4.11#1 [11. Carasutta])" data-ref="sc11, vns257, ms18It_816"><i>Kummaggaṃ paṭipanno so,</i></a><br>
<a><i>mohaneyyesu mucchito;</i></a><br>
<a><i>Abhabbo tādiso bhikkhu,</i></a><br>
<a><i>phuṭṭhuṃ sambodhimuttamaṃ.</i></a></p>
<p><a data-var="ca caraṃ vā tiṭṭhaṃ vā → yo caraṃ vātha tiṭṭhaṃ vā (bj, mr); yo caraṃ vā yadi vā tiṭṭhaṃ (sya-all); yo caraṃ vā yo tiṭṭhaṃ vā (pts-vp-pli1)" data-ref="sc12, vns258, pts-vp-pli118, ms18It_817"><i>Yo ca caraṃ vā tiṭṭhaṃ vā,</i></a><br>
<a><i>Nisinno uda vā sayaṃ;</i></a><br>
<a><i>Vitakkaṃ samayitvāna,</i></a><br>
<a><i>Vitakkūpasame rato;</i></a><br>
<a><i>Bhabbo so tādiso bhikkhu,</i></a><br>
<a><i>Phuṭṭhuṃ sambodhimuttaman”ti.</i></a></p>
</blockquote>
<p><a data-ref="sc13, ms18It_818"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Ekādasamaṃ.</i></a></p>
</article>
</section>
</div>
</body>
</html>
