<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti102">
<article>
<div class="hgroup">
<p class="division"><a><i>Itivuttaka 102</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a><i>Āsavakkhayasutta</i></a></h1>
</div>
<p><a data-ref="sc1, ms18It_741"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli104, ms18It_742"><i>“Jānatohaṃ, bhikkhave, passato āsavānaṃ khayaṃ vadāmi, no ajānato no apassato.</i></a> <a><i>Kiñca, bhikkhave, jānato, kiṃ passato āsavānaṃ khayo hoti?</i></a> <a><i>Idaṃ dukkhanti, bhikkhave, jānato passato āsavānaṃ khayo hoti.</i></a> <a><i>Ayaṃ dukkhasamudayoti, bhikkhave, jānato passato āsavānaṃ khayo hoti.</i></a> <a><i>Ayaṃ dukkhanirodhoti, bhikkhave, jānato passato āsavānaṃ khayo hoti.</i></a> <a><i>Ayaṃ dukkhanirodhagāminī paṭipadāti, bhikkhave, jānato passato āsavānaṃ khayo hoti.</i></a> <a><i>Evaṃ kho, bhikkhave, jānato evaṃ passato āsavānaṃ khayo hotī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns234, ms18It_743"><i>“Sekhassa sikkhamānassa,</i></a><br>
<a><i>ujumaggānusārino;</i></a><br>
<a><i>Khayasmiṃ paṭhamaṃ ñāṇaṃ,</i></a><br>
<a><i>tato aññā anantarā.</i></a></p>
<p><a data-ref="sc4, vns235, ms18It_744"><i>Tato aññā vimuttassa,</i></a><br>
<a><i>vimuttiñāṇamuttamaṃ;</i></a><br>
<a><i>Uppajjati khaye ñāṇaṃ,</i></a><br>
<a><i>khīṇā saṃyojanā iti.</i></a></p>
<p><a data-ref="sc5, vns236, ms18It_745"><i>Na tvevidaṃ kusītena,</i></a><br>
<a><i>bālenamavijānatā;</i></a><br>
<a><i>Nibbānaṃ adhigantabbaṃ,</i></a><br>
<a><i>sabbaganthappamocanan”ti.</i></a></p>
</blockquote>
<p><a data-ref="sc6, ms18It_746"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
