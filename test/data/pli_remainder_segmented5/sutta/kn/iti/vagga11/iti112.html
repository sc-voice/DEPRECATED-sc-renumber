<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti112">
<article>
<div class="hgroup">
<p class="division"><a><i>Itivuttaka 112</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a data-var="Lokasutta → lokāvabodhasuttaṃ (bj)"><i>Lokasutta</i></a></h1>
</div>
<p><a data-ref="sc1, ms18It_832"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_833"><i>“Loko, bhikkhave, tathāgatena abhisambuddho, lokasmā tathāgato visaṃyutto.</i></a> <a><i>Lokasamudayo, bhikkhave, tathāgatena abhisambuddho, lokasamudayo tathāgatassa pahīno.</i></a> <a><i>Lokanirodho, bhikkhave, tathāgatena abhisambuddho, lokanirodho tathāgatassa sacchikato.</i></a> <a><i>Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā.</i></a></p>
<p><a data-ref="sc3, ms18It_834"><i>Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.</i></a></p>
<p><a data-ref="sc4, pts-vp-pli122, ms18It_835"><i>Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.</i></a></p>
<p><a data-ref="sc5, ms18It_836"><i>Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.</i></a></p>
<p><a data-ref="sc6, ms18It_837"><i>Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-var="Sabbalokaṃ → sabbaṃ lokaṃ (^an4.23#1 [23. Lokasutta])" data-ref="sc7, vns262, ms18It_838"><i>“Sabbalokaṃ abhiññāya,</i></a><br>
<a><i>sabbaloke yathātathaṃ;</i></a><br>
<a><i>Sabbalokavisaṃyutto,</i></a><br>
<a data-var="anūpayo → anūpamo (sya-all)"><i>sabbaloke anūpayo.</i></a></p>
<p><a data-var="Sa ve → sabbe (sabbattha)" data-ref="sc8, vns263, ms18It_839"><i>Sa ve sabbābhibhū dhīro,</i></a><br>
<a><i>sabbaganthappamocano;</i></a><br>
<a><i>Phuṭṭhāssa paramā santi,</i></a><br>
<a><i>nibbānaṃ akutobhayaṃ.</i></a></p>
<p><a data-ref="sc9, vns264, pts-vp-pli123, ms18It_840"><i>Esa khīṇāsavo buddho,</i></a><br>
<a><i>anīgho chinnasaṃsayo;</i></a><br>
<a><i>Sabbakammakkhayaṃ patto,</i></a><br>
<a><i>vimutto upadhisaṅkhaye.</i></a></p>
<p><a data-ref="sc10, vns265, ms18It_841"><i>Esa so bhagavā buddho,</i></a><br>
<a><i>esa sīho anuttaro;</i></a><br>
<a><i>Sadevakassa lokassa,</i></a><br>
<a><i>brahmacakkaṃ pavattayi.</i></a></p>
<p><a data-ref="sc11, vns266, ms18It_842"><i>Iti devā manussā ca,</i></a><br>
<a><i>ye buddhaṃ saraṇaṃ gatā;</i></a><br>
<a><i>Saṅgamma taṃ namassanti,</i></a><br>
<a><i>mahantaṃ vītasāradaṃ.</i></a></p>
<p><a data-ref="sc12, vns267, ms18It_843"><i>Danto damayataṃ seṭṭho,</i></a><br>
<a><i>santo samayataṃ isi;</i></a><br>
<a><i>Mutto mocayataṃ aggo,</i></a><br>
<a><i>tiṇṇo tārayataṃ varo.</i></a></p>
<p><a data-ref="sc13, vns268, ms18It_844"><i>Iti hetaṃ namassanti,</i></a><br>
<a><i>mahantaṃ vītasāradaṃ;</i></a><br>
<a><i>Sadevakasmiṃ lokasmiṃ,</i></a><br>
<a><i>natthi te paṭipuggalo”ti.</i></a></p>
</blockquote>
<p><a data-ref="sc14, ms18It_845"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Terasamaṃ.</i></a></p>
<p class="endsutta"><a><i>Catukkanipāto niṭṭhito.</i></a></p>
<blockquote class="uddanagatha">
<p><a data-var="Brāhmaṇasulabhā → brāhmaṇacattāri (bj); brāhmaṇā cattāri (sya-all, pts-vp-pli1)" data-ref="sc15, pts-vp-pli124, ms18It_849"><i>Brāhmaṇasulabhā jānaṃ,</i></a><br>
<a><i>Samaṇasīlā taṇhā brahmā;</i></a><br>
<a data-var="kuhapurisā → kuhanā purisā (sya-all, pts-vp-pli1)"><i>Bahukārā kuhapurisā,</i></a><br>
<a><i>Cara sampannalokena terasāti.</i></a></p>
</blockquote>
<blockquote class="uddanagatha">
<p><a data-ref="sc16, ms18It_851"><i>Sattavisekanipātaṃ,</i></a><br>
<a><i>Dukkaṃ bāvīsasuttasaṅgahitaṃ;</i></a><br>
<a><i>Samapaññāsamathatikaṃ,</i></a><br>
<a><i>Terasa catukkañca iti yamidaṃ.</i></a></p>
<p><a data-ref="sc17, ms18It_852"><i>Dvidasuttarasuttasate,</i></a><br>
<a><i>Saṅgāyitvā samādahiṃsu purā;</i></a><br>
<a><i>Arahanto ciraṭṭhitiyā,</i></a><br>
<a><i>Tamāhu nāmena itivuttanti.</i></a></p>
</blockquote>
<p class="endbook"><a><i>Itivuttakapāḷi niṭṭhitā.</i></a></p>
</article>
</section>
</div>
</body>
</html>
