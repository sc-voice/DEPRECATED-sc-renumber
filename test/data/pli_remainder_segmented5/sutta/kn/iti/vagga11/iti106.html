<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti106">
<article>
<div class="hgroup">
<p class="division"><a><i>Itivuttaka 106</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a><i>Sabrahmakasutta</i></a></h1>
</div>
<p><a data-ref="sc1, ms18It_770"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli110, ms18It_771"><i>“Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.</i></a> <a><i>Sapubbadevatāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.</i></a> <a><i>Sapubbācariyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.</i></a> <a><i>Sāhuneyyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.</i></a></p>
<p><a data-ref="sc3, ms18It_772"><i>‘Brahmā’ti, bhikkhave, mātāpitūnaṃ etaṃ adhivacanaṃ.</i></a> <a><i>‘Pubbadevatā’ti, bhikkhave, mātāpitūnaṃ etaṃ adhivacanaṃ.</i></a> <a><i>‘Pubbācariyā’ti, bhikkhave, mātāpitūnaṃ etaṃ adhivacanaṃ.</i></a> <a><i>‘Āhuneyyā’ti, bhikkhave, mātāpitūnaṃ etaṃ adhivacanaṃ.</i></a> <a><i>Taṃ kissa hetu?</i></a> <a><i>Bahukārā, bhikkhave, mātāpitaro puttānaṃ āpādakā posakā imassa lokassa dassetāro”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc4, vns246, ms18It_773"><i>“Brahmāti mātāpitaro,</i></a><br>
<a><i>pubbācariyāti vuccare;</i></a><br>
<a><i>Āhuneyyā ca puttānaṃ,</i></a><br>
<a><i>pajāya anukampakā.</i></a></p>
<p><a data-ref="sc5, vns247, pts-vp-pli111, ms18It_774"><i>Tasmā hi ne namasseyya,</i></a><br>
<a><i>sakkareyya ca paṇḍito;</i></a><br>
<a><i>Annena atha pānena,</i></a><br>
<a><i>vatthena sayanena ca;</i></a><br>
<a data-var="nhāpanena → nahāpanena (bj)"><i>Ucchādanena nhāpanena,</i></a><br>
<a><i>pādānaṃ dhovanena ca.</i></a></p>
<p><a data-ref="sc6, vns248, ms18It_775"><i>Tāya naṃ pāricariyāya,</i></a><br>
<a><i>mātāpitūsu paṇḍitā;</i></a><br>
<a><i>Idheva naṃ pasaṃsanti,</i></a><br>
<a><i>pecca sagge pamodatī”ti.</i></a></p>
</blockquote>
<p><a data-ref="sc7, ms18It_776"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Sattamaṃ.</i></a></p>
</article>
</section>
</div>
</body>
</html>
