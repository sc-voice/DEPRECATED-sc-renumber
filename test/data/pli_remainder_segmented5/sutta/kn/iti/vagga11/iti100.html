<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti100">
<article>
<div class="hgroup">
<p class="division"><a><i>Itivuttaka 100</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a data-var="Brāhmaṇadhammayāgasutta → brāhmaṇasuttaṃ (bj)"><i>Brāhmaṇadhammayāgasutta</i></a></h1>
</div>
<p><a data-ref="sc1, ms18It_726"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="payatapāṇi → payatapāṇī (bj, sya-all)" data-ref="sc2, ms18It_727"><i>“Ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto.</i></a> <a><i>Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.</i></a></p>
<p><a data-ref="sc3, pts-vp-pli102, ms18It_728"><i>Dvemāni, bhikkhave, dānāni—</i></a> <a><i>āmisadānañca dhammadānañca.</i></a> <a><i>Etadaggaṃ, bhikkhave, imesaṃ dvinnaṃ dānānaṃ yadidaṃ—</i></a> <a><i>dhammadānaṃ.</i></a></p>
<p><a data-ref="sc4, ms18It_729"><i>Dveme, bhikkhave, saṃvibhāgā—</i></a> <a><i>āmisasaṃvibhāgo ca dhammasaṃvibhāgo ca.</i></a> <a><i>Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—</i></a> <a><i>dhammasaṃvibhāgo.</i></a></p>
<p><a data-ref="sc5, ms18It_730"><i>Dveme, bhikkhave, anuggahā—</i></a> <a><i>āmisānuggaho ca dhammānuggaho ca.</i></a> <a><i>Etadaggaṃ, bhikkhave, imesaṃ dvinnaṃ anuggahānaṃ yadidaṃ—</i></a> <a><i>dhammānuggaho.</i></a></p>
<p><a data-ref="sc6, ms18It_731"><i>Dveme, bhikkhave, yāgā—</i></a> <a><i>āmisayāgo ca dhammayāgo ca.</i></a> <a><i>Etadaggaṃ, bhikkhave, imesaṃ dvinnaṃ yāgānaṃ yadidaṃ—</i></a> <a><i>dhammayāgo”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc7, vns231, ms18It_732"><i>“Yo dhammayāgaṃ ayajī amaccharī,</i></a><br>
<a data-var="sabbabhūtānukampī → sabbasattānukampī (sya-all)"><i>Tathāgato sabbabhūtānukampī;</i></a><br>
<a><i>Taṃ tādisaṃ devamanussaseṭṭhaṃ,</i></a><br>
<a><i>Sattā namassanti bhavassa pāragun”ti.</i></a></p>
</blockquote>
<p><a data-ref="sc8, ms18It_733"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
