<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti31">
<article>
<div class="hgroup">
<p class="division"><a><i>Itivuttaka 31</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Paṭhamavagga</i></a></p>
<h1><a><i>Atapanīyasutta</i></a></h1>
</div>
<p><a data-ref="sc1, ms18It_192"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli26, ms18It_193"><i>“Dveme, bhikkhave, dhammā atapanīyā.</i></a> <a><i>Katame dve?</i></a> <a><i>Idha, bhikkhave, ekacco katakalyāṇo hoti, katakusalo, katabhīruttāṇo, akatapāpo, akataluddo, akatakibbiso.</i></a> <a><i>So ‘kataṃ me kalyāṇan’tipi na tappati, ‘akataṃ me pāpan’tipi na tappati.</i></a> <a><i>Ime kho, bhikkhave, dve dhammā atapanīyā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns55, ms18It_194"><i>“Kāyaduccaritaṃ hitvā,</i></a><br>
<a><i>vacīduccaritāni ca;</i></a><br>
<a><i>Manoduccaritaṃ hitvā,</i></a><br>
<a><i>yañcaññaṃ dosasañhitaṃ.</i></a></p>
<p><a data-ref="sc4, vns56, ms18It_195"><i>Akatvākusalaṃ kammaṃ,</i></a><br>
<a><i>katvāna kusalaṃ bahuṃ;</i></a><br>
<a><i>Kāyassa bhedā sappañño,</i></a><br>
<a><i>saggaṃ so upapajjatī”ti.</i></a></p>
</blockquote>
<p><a data-ref="sc5, ms18It_196"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
