<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti36">
<article>
<div class="hgroup">
<p class="division"><a><i>Itivuttaka 36</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Paṭhamavagga</i></a></p>
<h1><a><i>Dutiyajananakuhanasutta</i></a></h1>
</div>
<p><a data-ref="sc1, ms18It_220"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_221"><i>“Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na ‘iti maṃ jano jānātū’ti.</i></a> <a><i>Atha kho idaṃ, bhikkhave, brahmacariyaṃ vussati abhiññatthañceva pariññatthañcā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns63, ms18It_222"><i>“Abhiññatthaṃ pariññatthaṃ,</i></a><br>
<a><i>brahmacariyaṃ anītihaṃ;</i></a><br>
<a><i>Adesayi so bhagavā,</i></a><br>
<a><i>nibbānogadhagāminaṃ.</i></a></p>
<p><a data-ref="sc4, vns64, ms18It_223"><i>Esa maggo mahattehi,</i></a><br>
<a><i>anuyāto mahesibhi;</i></a><br>
<a><i>Ye ye taṃ paṭipajjanti,</i></a><br>
<a><i>yathā buddhena desitaṃ;</i></a><br>
<a><i>Dukkhassantaṃ karissanti,</i></a><br>
<a><i>satthusāsanakārino”ti.</i></a></p>
</blockquote>
<p><a data-ref="sc5, ms18It_224"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
