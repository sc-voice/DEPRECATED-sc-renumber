<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti29">
<article>
<div class="hgroup">
<p class="division"><a><i>Itivuttaka 29</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Paṭhamavagga</i></a></p>
<h1><a data-var="Sukhavihārasutta → dutiyabhikkhusuttaṃ (bj)"><i>Sukhavihārasutta</i></a></h1>
</div>
<p><a data-ref="sc1, ms18It_179"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli24, ms18It_180"><i>“Dvīhi, bhikkhave, dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ;</i></a> <a><i>kāyassa bhedā paraṃ maraṇā sugati pāṭikaṅkhā.</i></a> <a><i>Katamehi dvīhi?</i></a> <a><i>Indriyesu guttadvāratāya ca, bhojane mattaññutāya ca.</i></a> <a><i>Imehi kho, bhikkhave, dvīhi dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ;</i></a> <a><i>kāyassa bhedā paraṃ maraṇā sugati pāṭikaṅkhā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns50, ms18It_181"><i>“Cakkhu sotañca ghānañca,</i></a><br>
<a data-var="tathā → atho (bj, sya-all, mr)"><i>jivhā kāyo tathā mano;</i></a><br>
<a><i>Etāni yassa dvārāni,</i></a><br>
<a data-var="suguttāni → suguttānīdha (bj); suguttānidha (pts-vp-pli1, csp1ed)"><i>suguttāni ca bhikkhuno.</i></a></p>
<p><a data-ref="sc4, vns51, ms18It_182"><i>Bhojanamhi ca mattaññū,</i></a><br>
<a><i>indriyesu ca saṃvuto;</i></a><br>
<a><i>Kāyasukhaṃ cetosukhaṃ,</i></a><br>
<a><i>sukhaṃ so adhigacchati.</i></a></p>
<p><a data-ref="sc5, vns52, ms18It_183"><i>Aḍayhamānena kāyena,</i></a><br>
<a><i>Aḍayhamānena cetasā;</i></a><br>
<a><i>Divā vā yadi vā rattiṃ,</i></a><br>
<a><i>Sukhaṃ viharati tādiso”ti.</i></a></p>
</blockquote>
<p><a data-ref="sc6, ms18It_184"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
