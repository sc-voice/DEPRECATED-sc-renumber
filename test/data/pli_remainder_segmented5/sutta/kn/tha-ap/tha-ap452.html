<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap452">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Vibhītakavagga</i></a></p>
<h1><a data-var="10 Bodhigharadāyakattheraapadāna → bodhighariyattherāpadānaṃ (bj, pts-vp-pli1); bodhigharakārakattherāpadānaṃ (sya1ed, sya2ed)"><i>10 Bodhigharadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5861, msdiv69"><i>“Siddhatthassa bhagavato,</i></a><br>
<a><i>dvipadindassa tādino;</i></a><br>
<a><i>Pasannacitto sumano,</i></a><br>
<a><i>bodhigharamakārayiṃ.</i></a></p>
<p><a data-ref="sc2, ms20Ap1_5862, msdiv70"><i>Tusitaṃ upapannomhi,</i></a><br>
<a><i>vasāmi ratane ghare;</i></a><br>
<a><i>Na me sītaṃ vā uṇhaṃ vā,</i></a><br>
<a><i>vāto gatte na samphuse.</i></a></p>
<p><a data-ref="sc3, ms20Ap1_5863, msdiv71"><i>Pañcasaṭṭhimhito kappe,</i></a><br>
<a><i>cakkavattī ahosahaṃ;</i></a><br>
<a><i>Kāsikaṃ nāma nagaraṃ,</i></a><br>
<a data-var="vissakammena → visukammena (sya1ed, sya2ed, mr)"><i>vissakammena māpitaṃ.</i></a></p>
<p><a data-ref="sc4, ms20Ap1_5864, msdiv72"><i>Dasayojanaāyāmaṃ,</i></a><br>
<a><i>aṭṭhayojanavitthataṃ;</i></a><br>
<a><i>Na tamhi nagare atthi,</i></a><br>
<a><i>kaṭṭhaṃ vallī ca mattikā.</i></a></p>
<p><a data-ref="sc5, ms20Ap1_5865, msdiv73"><i>Tiriyaṃ yojanaṃ āsi,</i></a><br>
<a><i>addhayojanavitthataṃ;</i></a><br>
<a><i>Maṅgalo nāma pāsādo,</i></a><br>
<a><i>vissakammena māpito.</i></a></p>
<p><a data-ref="sc6, ms20Ap1_5866, msdiv74"><i>Cullāsītisahassāni,</i></a><br>
<a><i>thambhā soṇṇamayā ahuṃ;</i></a><br>
<a><i>Maṇimayā ca niyyūhā,</i></a><br>
<a><i>chadanaṃ rūpiyaṃ ahu.</i></a></p>
<p><a data-ref="sc7, ms20Ap1_5867, msdiv75"><i>Sabbasoṇṇamayaṃ gharaṃ,</i></a><br>
<a><i>vissakammena māpitaṃ;</i></a><br>
<a><i>Ajjhāvutthaṃ mayā etaṃ,</i></a><br>
<a><i>gharadānassidaṃ phalaṃ.</i></a></p>
<p><a data-ref="sc8, ms20Ap1_5868, msdiv76"><i>Te sabbe anubhotvāna,</i></a><br>
<a><i>devamānusake bhave;</i></a><br>
<a><i>Ajjhapattomhi nibbānaṃ,</i></a><br>
<a><i>santipadamanuttaraṃ.</i></a></p>
<p><a data-ref="sc9, ms20Ap1_5869, msdiv77"><i>Tiṃsakappasahassamhi,</i></a><br>
<a><i>bodhigharamakārayiṃ;</i></a><br>
<a><i>Duggatiṃ nābhijānāmi,</i></a><br>
<a><i>gharadānassidaṃ phalaṃ.</i></a></p>
<p><a data-ref="sc10, ms20Ap1_5870, msdiv78"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc11, ms20Ap1_5871, msdiv79"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc12, pts-vp-pli2.402, ms20Ap1_5872, msdiv80"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (4704)</i></a></p>
</blockquote>
<p><a data-var="bodhigharadāyako → bodhighariyo (bj, pts-vp-pli1); bodhigharakārako (sya1ed, sya2ed)" data-ref="sc13, ms20Ap1_5873"><i>Itthaṃ sudaṃ āyasmā bodhigharadāyako thero imā gāthāyo abhāsitthāti.</i></a></p>
<p class="endsutta"><a data-ref="sc14, ms20Ap1_5874"><i>Bodhigharadāyakattherassāpadānaṃ dasamaṃ.</i></a></p>
<p class="endsection"><a data-ref="sc15, ms20Ap1_5875"><i>Vibhītakavaggo pañcacattālīsamo.</i></a></p>
<p class="uddana-intro"><a data-ref="sc16, ms20Ap1_5876"><i>Tassuddānaṃ</i></a></p>
<blockquote class="uddanagatha">
<p><a data-ref="sc17, ms20Ap1_5877"><i>Vibhītakī kolaphalī,</i></a><br>
<a><i>billabhallātakappado;</i></a><br>
<a><i>Uttalambaṭakī ceva,</i></a><br>
<a><i>āsanī pādapīṭhako.</i></a></p>
<p><a data-ref="sc18, ms20Ap1_5878"><i>Vediko bodhighariko,</i></a><br>
<a><i>gāthāyo gaṇitāpi ca;</i></a><br>
<a><i>Ekūnāsītikā sabbā,</i></a><br>
<a><i>asmiṃ vagge pakittitā.</i></a></p>
</blockquote>
</article>
</section>
</div>
</body>
</html>
