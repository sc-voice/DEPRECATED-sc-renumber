<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap540">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a data-var="8 Uruveḷakassapattheraapadāna → uruvelakassapattherāpadānaṃ (bj, sya1ed, sya2ed, pts-vp-pli1)"><i>8 Uruveḷakassapattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.481, ms20Ap1_7212, msdiv251"><i>“Padumuttaro nāma jino,</i></a><br>
<a><i>sabbalokavidū muni;</i></a><br>
<a><i>Ito satasahassamhi,</i></a><br>
<a><i>kappe uppajji cakkhumā.</i></a></p>
<p><a data-ref="sc2, ms20Ap1_7213, msdiv252"><i>Ovādako viññāpako,</i></a><br>
<a><i>tārako sabbapāṇinaṃ;</i></a><br>
<a><i>Desanākusalo buddho,</i></a><br>
<a><i>tāresi janataṃ bahuṃ.</i></a></p>
<p><a data-ref="sc3, ms20Ap1_7214, msdiv253"><i>Anukampako kāruṇiko,</i></a><br>
<a><i>hitesī sabbapāṇinaṃ;</i></a><br>
<a><i>Sampatte titthiye sabbe,</i></a><br>
<a><i>pañcasīle patiṭṭhapi.</i></a></p>
<p><a data-ref="sc4, ms20Ap1_7215, msdiv254"><i>Evaṃ nirākulaṃ āsi,</i></a><br>
<a><i>suññataṃ titthiyehi ca;</i></a><br>
<a><i>Vicittaṃ arahantehi,</i></a><br>
<a><i>vasībhūtehi tādibhi.</i></a></p>
<p><a data-ref="sc5, ms20Ap1_7216, msdiv255"><i>Ratanānaṭṭhapaññāsaṃ,</i></a><br>
<a><i>uggato so mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>bāttiṃsavaralakkhaṇo.</i></a></p>
<p><a data-ref="sc6, ms20Ap1_7217, msdiv256"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc7, ms20Ap1_7218, msdiv257"><i>Tadāhaṃ haṃsavatiyā,</i></a><br>
<a><i>brāhmaṇo sādhusammato;</i></a><br>
<a><i>Upecca lokapajjotaṃ,</i></a><br>
<a><i>assosiṃ dhammadesanaṃ.</i></a></p>
<p><a data-ref="sc8, ms20Ap1_7219, msdiv258"><i>Tadā mahāparisatiṃ,</i></a><br>
<a><i>mahāparisasāvakaṃ;</i></a><br>
<a><i>Ṭhapentaṃ etadaggamhi,</i></a><br>
<a><i>sutvāna mudito ahaṃ.</i></a></p>
<p><a data-ref="sc9, ms20Ap1_7220, msdiv259"><i>Mahatā parivārena,</i></a><br>
<a><i>nimantetvā mahājinaṃ;</i></a><br>
<a><i>Brāhmaṇānaṃ sahassena,</i></a><br>
<a><i>sahadānamadāsahaṃ.</i></a></p>
<p><a data-ref="sc10, ms20Ap1_7221, msdiv260"><i>Mahādānaṃ daditvāna,</i></a><br>
<a><i>abhivādiya nāyakaṃ;</i></a><br>
<a><i>Ekamantaṃ ṭhito haṭṭho,</i></a><br>
<a><i>idaṃ vacanamabraviṃ.</i></a></p>
<p><a data-ref="sc11, ms20Ap1_7222, msdiv261"><i>‘Tayi saddhāya me vīra,</i></a><br>
<a><i>adhikāraguṇena ca;</i></a><br>
<a><i>Parisā mahatī hotu,</i></a><br>
<a><i>nibbattassa tahiṃ tahiṃ’.</i></a></p>
<p><a data-ref="sc12, ms20Ap1_7223, msdiv262"><i>Tadā avoca parisaṃ,</i></a><br>
<a><i>gajagajjitasussaro;</i></a><br>
<a><i>Karavīkaruto satthā,</i></a><br>
<a><i>‘etaṃ passatha brāhmaṇaṃ.</i></a></p>
<p><a data-ref="sc13, ms20Ap1_7224, msdiv263"><i>Hemavaṇṇaṃ mahābāhuṃ,</i></a><br>
<a><i>kamalānanalocanaṃ;</i></a><br>
<a><i>Udaggatanujaṃ haṭṭhaṃ,</i></a><br>
<a><i>saddhavantaṃ guṇe mama.</i></a></p>
<p><a data-var="patthayate ṭhānaṃ → patthayi taṃ ṭhānaṃ (sya1ed, sya2ed)" data-ref="sc14, ms20Ap1_7225, msdiv264"><i>Esa patthayate ṭhānaṃ,</i></a><br>
<a><i>sīhaghosassa bhikkhuno;</i></a><br>
<a><i>Anāgatamhi addhāne,</i></a><br>
<a><i>lacchase taṃ manorathaṃ.</i></a></p>
<p><a data-ref="sc15, ms20Ap1_7226, msdiv265"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc16, pts-vp-pli2.482, ms20Ap1_7227, msdiv266"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Kassapo nāma gottena,</i></a><br>
<a><i>hessati satthu sāvako’.</i></a></p>
<p><a data-ref="sc17, ms20Ap1_7228, msdiv267"><i>Ito dvenavute kappe,</i></a><br>
<a><i>ahu satthā anuttaro;</i></a><br>
<a><i>Anūpamo asadiso,</i></a><br>
<a><i>phusso lokagganāyako.</i></a></p>
<p><a data-ref="sc18, ms20Ap1_7229, msdiv268"><i>So ca sabbaṃ tamaṃ hantvā,</i></a><br>
<a><i>vijaṭetvā mahājaṭaṃ;</i></a><br>
<a><i>Vassate amataṃ vuṭṭhiṃ,</i></a><br>
<a><i>tappayanto sadevakaṃ.</i></a></p>
<p><a data-ref="sc19, ms20Ap1_7230, msdiv269"><i>Tadā hi bārāṇasiyaṃ,</i></a><br>
<a><i>rājā paccā ahumhase;</i></a><br>
<a><i>Bhātaromha tayo sabbe,</i></a><br>
<a><i>saṃvisaṭṭhāva rājino.</i></a></p>
<p><a data-ref="sc20, ms20Ap1_7231, msdiv270"><i>Vīraṅgarūpā balino,</i></a><br>
<a><i>saṅgāme aparājitā;</i></a><br>
<a data-var="kupitapaccanto → kuppati paccanto (mr)"><i>Tadā kupitapaccanto,</i></a><br>
<a><i>amhe āha mahīpati.</i></a></p>
<p><a data-ref="sc21, ms20Ap1_7232, msdiv271"><i>‘Etha gantvāna paccantaṃ,</i></a><br>
<a><i>sodhetvā aṭṭavībalaṃ;</i></a><br>
<a><i>Khemaṃ vijiritaṃ katvā,</i></a><br>
<a><i>puna dethāti bhāsatha’.</i></a></p>
<p><a data-ref="sc22, ms20Ap1_7233, msdiv272"><i>Tato mayaṃ avocumha,</i></a><br>
<a><i>yadi deyyāsi nāyakaṃ;</i></a><br>
<a><i>Upaṭṭhānāya amhākaṃ,</i></a><br>
<a><i>sādhayissāma vo tato.</i></a></p>
<p><a data-ref="sc23, ms20Ap1_7234, msdiv273"><i>Tato mayaṃ laddhavarā,</i></a><br>
<a><i>bhūmipālena pesitā;</i></a><br>
<a><i>Nikkhittasatthaṃ paccantaṃ,</i></a><br>
<a><i>katvā punarupacca taṃ.</i></a></p>
<p><a data-ref="sc24, ms20Ap1_7235, msdiv274"><i>Yācitvā satthupaṭṭhānaṃ,</i></a><br>
<a><i>rājānaṃ lokanāyakaṃ;</i></a><br>
<a><i>Munivīraṃ labhitvāna,</i></a><br>
<a><i>yāvajīvaṃ yajimha taṃ.</i></a></p>
<p><a data-ref="sc25, ms20Ap1_7236, msdiv275"><i>Mahagghāni ca vatthāni,</i></a><br>
<a><i>paṇītāni rasāni ca;</i></a><br>
<a><i>Senāsanāni rammāni,</i></a><br>
<a><i>bhesajjāni hitāni ca.</i></a></p>
<p><a data-var="sasaṃghamunino → sasaṃghassa mune (bj); sasaṅghassa muṇe (pts-vp-pli1)" data-ref="sc26, ms20Ap1_7237, msdiv276"><i>Datvā sasaṃghamunino,</i></a><br>
<a><i>dhammenuppāditāni no;</i></a><br>
<a><i>Sīlavanto kāruṇikā,</i></a><br>
<a><i>bhāvanāyuttamānasā.</i></a></p>
<p><a data-ref="sc27, ms20Ap1_7238, msdiv277"><i>Saddhā paricaritvāna,</i></a><br>
<a><i>mettacittena nāyakaṃ;</i></a><br>
<a><i>Nibbute tamhi lokagge,</i></a><br>
<a><i>pūjaṃ katvā yathābalaṃ.</i></a></p>
<p><a data-var="Tato cutā santusitaṃ → tāvatiṃsaṃ (sya1ed, sya2ed)" data-ref="sc28, ms20Ap1_7239, msdiv278"><i>Tato cutā santusitaṃ,</i></a><br>
<a><i>gatā tattha mahāsukhaṃ;</i></a><br>
<a><i>Anubhūtā mayaṃ sabbe,</i></a><br>
<a><i>buddhapūjāyidaṃ phalaṃ.</i></a></p>
<p><a data-var="yathā raṅge → yathā laddho (sya1ed, sya2ed, pts-vp-pli1)" data-ref="sc29, pts-vp-pli2.483, ms20Ap1_7240, msdiv279"><i>Māyākāro yathā raṅge,</i></a><br>
<a><i>dassesi vikatiṃ bahuṃ;</i></a><br>
<a data-var="bhamantohaṃ → bhavantohaṃ (sya1ed, sya2ed, pts-vp-pli1); gamentohaṃ (mr)"><i>Tathā bhave bhamantohaṃ,</i></a><br>
<a><i>videhādhipatī ahuṃ.</i></a></p>
<p><a data-ref="sc30, ms20Ap1_7241, msdiv280"><i>Guṇāceḷassa vākyena,</i></a><br>
<a><i>micchādiṭṭhigatāsayo;</i></a><br>
<a><i>Narakaṃ maggamārūḷho,</i></a><br>
<a><i>rucāya mama dhītuyā.</i></a></p>
<p><a data-ref="sc31, ms20Ap1_7242, msdiv281"><i>Ovādaṃ nādiyitvāna,</i></a><br>
<a><i>brahmunā nāradenahaṃ;</i></a><br>
<a><i>Bahudhā saṃsito santo,</i></a><br>
<a><i>diṭṭhiṃ hitvāna pāpikaṃ.</i></a></p>
<p><a data-ref="sc32, ms20Ap1_7243, msdiv282"><i>Pūrayitvā visesena,</i></a><br>
<a><i>dasa kammapathānihaṃ;</i></a><br>
<a><i>Hitvāna dehamagamiṃ,</i></a><br>
<a><i>saggaṃ sabhavanaṃ yathā.</i></a></p>
<p><a data-ref="sc33, ms20Ap1_7244, msdiv283"><i>Pacchime bhave sampatte,</i></a><br>
<a><i>brahmabandhu ahosahaṃ;</i></a><br>
<a><i>Bārāṇasiyaṃ phītāyaṃ,</i></a><br>
<a><i>jāto vippamahākule.</i></a></p>
<p><a data-ref="sc34, ms20Ap1_7245, msdiv284"><i>Maccubyādhijarā bhīto,</i></a><br>
<a data-var="ogāhetvā mahāvanaṃ → jahitvāna mahādhanaṃ (bj); hivāna ca mahādhanaṃ (pts-vp-pli1)"><i>ogāhetvā mahāvanaṃ;</i></a><br>
<a><i>Nibbānaṃ padamesanto,</i></a><br>
<a><i>jaṭilesu paribbajiṃ.</i></a></p>
<p><a data-ref="sc35, ms20Ap1_7246, msdiv285"><i>Tadā dve bhātaro mayhaṃ,</i></a><br>
<a><i>pabbajiṃsu mayā saha;</i></a><br>
<a data-var="Uruvelāyaṃ → uruvelāya (sya1ed, sya2ed)"><i>Uruvelāyaṃ māpetvā,</i></a><br>
<a><i>assamaṃ nivasiṃ ahaṃ.</i></a></p>
<p><a data-ref="sc36, ms20Ap1_7247, msdiv286"><i>Kassapo nāma gottena,</i></a><br>
<a data-var="uruveḷanivāsiko → uruvelanivāsiko (bj); uruvelāya nīvasiṃ (sya1ed, sya2ed); uruvelānivāsitā (pts-vp-pli1)"><i>uruveḷanivāsiko;</i></a><br>
<a><i>Tato me āsi paññatti,</i></a><br>
<a><i>uruveḷakassapo iti.</i></a></p>
<p><a data-ref="sc37, ms20Ap1_7248, msdiv287"><i>Nadīsakāse bhātā me,</i></a><br>
<a><i>nadīkassapasavhayo;</i></a><br>
<a><i>Āsī sakāsanāmena,</i></a><br>
<a><i>gayāyaṃ gayākassapo.</i></a></p>
<p><a data-ref="sc38, ms20Ap1_7249, msdiv288"><i>Dve satāni kaniṭṭhassa,</i></a><br>
<a><i>tīṇi majjhassa bhātuno;</i></a><br>
<a><i>Mama pañca satānūnā,</i></a><br>
<a><i>sissā sabbe mamānugā.</i></a></p>
<p><a data-ref="sc39, ms20Ap1_7250, msdiv289"><i>Tadā upecca maṃ buddho,</i></a><br>
<a data-var="katvāna vividhāni me → katvā nānāvidhāni me (bj, pts-vp-pli1)"><i>katvāna vividhāni me;</i></a><br>
<a><i>Pāṭihīrāni lokaggo,</i></a><br>
<a><i>vinesi narasārathi.</i></a></p>
<p><a data-ref="sc40, ms20Ap1_7251, msdiv290"><i>Sahassaparivārena,</i></a><br>
<a><i>ahosiṃ ehibhikkhuko;</i></a><br>
<a><i>Teheva saha sabbehi,</i></a><br>
<a><i>arahattamapāpuṇiṃ.</i></a></p>
<p><a data-ref="sc41, pts-vp-pli2.484, ms20Ap1_7252, msdiv291"><i>Te cevaññe ca bahavo,</i></a><br>
<a><i>sissā maṃ parivārayuṃ;</i></a><br>
<a><i>Sāsituñca samatthohaṃ,</i></a><br>
<a><i>tato maṃ isisattamo.</i></a></p>
<p><a data-ref="sc42, ms20Ap1_7253, msdiv292"><i>Mahāparisabhāvasmiṃ,</i></a><br>
<a><i>etadagge ṭhapesi maṃ;</i></a><br>
<a><i>Aho buddhe kataṃ kāraṃ,</i></a><br>
<a><i>saphalaṃ me ajāyatha.</i></a></p>
<p><a data-ref="sc43, ms20Ap1_7254, msdiv293"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc44, ms20Ap1_7255, msdiv294"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc45, ms20Ap1_7256, msdiv295"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="uruveḷakassapo → uruvelakassapo (bj, sya1ed, sya2ed, pts-vp-pli1)" data-ref="sc46, ms20Ap1_7257"><i>Itthaṃ sudaṃ āyasmā uruveḷakassapo thero imā gāthāyo abhāsitthāti.</i></a></p>
<p class="endsutta"><a data-ref="sc47, ms20Ap1_7258"><i>Uruveḷakassapattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
