<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap25">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Subhūtivagga</i></a></p>
<h1><a data-var="3 Tisaraṇagamaniyattheraapadāna → saraṇagamaniyattherāpadānaṃ (bj); tīṇisaraṇāgamaniyattherāpadānaṃ (sya1ed, sya2ed, pts-vp-pli1)"><i>3 Tisaraṇagamaniyattheraapadāna</i></a></h1>
</div>
<blockquote class="gatha">
<p><a data-var="candavatiyā → bandhumatiyā (aṭṭha.)" data-ref="sc1, ms20Ap1_969, msdiv106"><i>“Nagare candavatiyā,</i></a><br>
<a data-var="mātuupaṭṭhāko → mātupaṭṭhāyako (bj, pts-vp-pli1); mātupaṭṭhānako (sya1ed, sya2ed)"><i>mātuupaṭṭhāko ahuṃ;</i></a><br>
<a><i>Andhā mātā pitā mayhaṃ,</i></a><br>
<a><i>te posemi ahaṃ tadā.</i></a></p>
<p><a data-ref="sc2, ms20Ap1_970, msdiv107"><i>Rahogato nisīditvā,</i></a><br>
<a><i>evaṃ cintesahaṃ tadā;</i></a><br>
<a><i>Posento mātāpitaro,</i></a><br>
<a><i>pabbajjaṃ na labhāmahaṃ.</i></a></p>
<p><a data-var="Mahandhakārapihitā → tamandhakārapihitā (bj, sya1ed, sya2ed); tamandhakārāpihitā (pts-vp-pli1)" data-ref="sc3, ms20Ap1_971, msdiv108"><i>Mahandhakārapihitā,</i></a><br>
<a><i>tividhaggīhi ḍayhare;</i></a><br>
<a data-var="bhave → bhaye (bj, pts-vp-pli1)"><i>Etādise bhave jāte,</i></a><br>
<a><i>natthi koci vināyako.</i></a></p>
<p><a data-ref="sc4, ms20Ap1_972, msdiv109"><i>Buddho loke samuppanno,</i></a><br>
<a data-var="dippati → dippeti (bj); dibbati (mr) | sāsanaṃ → jinasāsanaṃ (bj, pts-vp-pli1)"><i>dippati dāni sāsanaṃ;</i></a><br>
<a><i>Sakkā uddharituṃ attā,</i></a><br>
<a><i>puññakāmena jantunā.</i></a></p>
<p><a data-ref="sc5, ms20Ap1_973, msdiv110"><i>Uggayha tīṇi saraṇe,</i></a><br>
<a><i>paripuṇṇāni gopayiṃ;</i></a><br>
<a><i>Tena kammena sukatena,</i></a><br>
<a><i>paṭimokkhāmi duggatiṃ.</i></a></p>
<p><a data-ref="sc6, ms20Ap1_974, msdiv111"><i>Nisabho nāma samaṇo,</i></a><br>
<a><i>buddhassa aggasāvako;</i></a><br>
<a><i>Tamahaṃ upagantvāna,</i></a><br>
<a><i>saraṇagamanaṃ gahiṃ.</i></a></p>
<p><a data-ref="sc7, ms20Ap1_975, msdiv112"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā saraṇagamanaṃ,</i></a><br>
<a><i>paripuṇṇaṃ agopayiṃ.</i></a></p>
<p><a data-ref="sc8, ms20Ap1_976, msdiv113"><i>Carime vattamānamhi,</i></a><br>
<a><i>saraṇaṃ taṃ anussariṃ;</i></a><br>
<a><i>Tena kammena sukatena,</i></a><br>
<a><i>tāvatiṃsaṃ agacchahaṃ.</i></a></p>
<p><a data-ref="sc9, ms20Ap1_977, msdiv114"><i>Devalokagato santo,</i></a><br>
<a><i>puññakammasamāhito;</i></a><br>
<a data-var="Yaṃ desaṃ → yaṃ yaṃ desaṃ (sya1ed, sya2ed) | upapajjāmi → upagacchāmi (bj)"><i>Yaṃ desaṃ upapajjāmi,</i></a><br>
<a><i>aṭṭha hetū labhāmahaṃ.</i></a></p>
<p><a data-ref="sc10, pts-vp-pli1.75, ms20Ap1_978, msdiv115"><i>Disāsu pūjito homi,</i></a><br>
<a><i>tikkhapañño bhavāmahaṃ;</i></a><br>
<a><i>Sabbe devānuvattanti,</i></a><br>
<a><i>amitabhogaṃ labhāmahaṃ.</i></a></p>
<p><a data-ref="sc11, ms20Ap1_979, msdiv116"><i>Suvaṇṇavaṇṇo sabbattha,</i></a><br>
<a><i>paṭikanto bhavāmahaṃ;</i></a><br>
<a><i>Mittānaṃ acalo homi,</i></a><br>
<a><i>yaso abbhuggato mamaṃ.</i></a></p>
<p><a data-ref="sc12, ms20Ap1_980, msdiv117"><i>Asītikkhattu devindo,</i></a><br>
<a><i>devarajjamakārayiṃ;</i></a><br>
<a><i>Dibbasukhaṃ anubhaviṃ,</i></a><br>
<a><i>accharāhi purakkhato.</i></a></p>
<p><a data-ref="sc13, ms20Ap1_981, msdiv118"><i>Pañcasattatikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc14, ms20Ap1_982, msdiv119"><i>Pacchime bhave sampatte,</i></a><br>
<a><i>puññakammasamāhito;</i></a><br>
<a><i>Pure sāvatthiyaṃ jāto,</i></a><br>
<a><i>mahāsāle suaḍḍhake.</i></a></p>
<p><a data-ref="sc15, ms20Ap1_983, msdiv120"><i>Nagarā nikkhamitvāna,</i></a><br>
<a><i>dārakehi purakkhato;</i></a><br>
<a data-var="Hasakhiḍḍasamaṅgīhaṃ → hāsakhiḍḍāsamaṃgīnaṃ (bj); sāyaṃ khiḍḍāsamaṅgīhaṃ (sya1ed, sya2ed); sahassakhiḍḍasamaṅgīhaṃ (pts-vp-pli1)"><i>Hasakhiḍḍasamaṅgīhaṃ,</i></a><br>
<a><i>saṃghārāmaṃ upāgamiṃ.</i></a></p>
<p><a data-var="Tatthaddasāsiṃ → tatthaddasāhaṃ (mr)" data-ref="sc16, ms20Ap1_984, msdiv121"><i>Tatthaddasāsiṃ samaṇaṃ,</i></a><br>
<a><i>vippamuttaṃ nirūpadhiṃ;</i></a><br>
<a><i>So me dhammamadesesi,</i></a><br>
<a><i>saraṇañca adāsi me.</i></a></p>
<p><a data-ref="sc17, ms20Ap1_985, msdiv122"><i>Sohaṃ sutvāna saraṇaṃ,</i></a><br>
<a><i>saraṇaṃ me anussariṃ;</i></a><br>
<a><i>Ekāsane nisīditvā,</i></a><br>
<a><i>arahattamapāpuṇiṃ.</i></a></p>
<p><a data-ref="sc18, ms20Ap1_986, msdiv123"><i>Jātiyā sattame vasse,</i></a><br>
<a><i>arahattamapāpuṇiṃ;</i></a><br>
<a><i>Upasampādayi buddho,</i></a><br>
<a><i>guṇamaññāya cakkhumā.</i></a></p>
<p><a data-ref="sc19, ms20Ap1_987, msdiv124"><i>Aparimeyye ito kappe,</i></a><br>
<a><i>saraṇāni agacchahaṃ;</i></a><br>
<a><i>Tato me sukataṃ kammaṃ,</i></a><br>
<a><i>phalaṃ dassesi me idha.</i></a></p>
<p><a data-ref="sc20, ms20Ap1_988, msdiv125"><i>Sugopitaṃ me saraṇaṃ,</i></a><br>
<a><i>mānasaṃ suppaṇīhitaṃ;</i></a><br>
<a><i>Anubhotvā yasaṃ sabbaṃ,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc21, ms20Ap1_989, msdiv126"><i>Yesaṃ sotāvadhānatthi,</i></a><br>
<a><i>suṇotha mama bhāsato;</i></a><br>
<a data-var="Ahaṃ → atthaṃ (sya1ed, sya2ed, pts-vp-pli1)"><i>Ahaṃ vo kathayissāmi,</i></a><br>
<a><i>sāmaṃ diṭṭhaṃ padaṃ mama.</i></a></p>
<p><a data-ref="sc22, ms20Ap1_990, msdiv127"><i>‘Buddho loke samuppanno,</i></a><br>
<a><i>vattate jinasāsanaṃ;</i></a><br>
<a><i>Amatā vāditā bherī,</i></a><br>
<a><i>sokasallavinodanā.</i></a></p>
<p><a data-ref="sc23, ms20Ap1_991, msdiv128"><i>Yathāsakena thāmena,</i></a><br>
<a><i>puññakkhette anuttare;</i></a><br>
<a><i>Adhikāraṃ kareyyātha,</i></a><br>
<a><i>passayissatha nibbutiṃ.</i></a></p>
<p><a data-ref="sc24, ms20Ap1_992, msdiv129"><i>Paggayha tīṇi saraṇe,</i></a><br>
<a><i>pañcasīlāni gopiya;</i></a><br>
<a><i>Buddhe cittaṃ pasādetvā,</i></a><br>
<a><i>dukkhassantaṃ karissatha.</i></a></p>
<p><a data-var="Sammā dhammaṃ bhāvetvāna → mamopamaṃ karitvāna (bj, sya1ed, sya2ed, pts-vp-pli1)" data-ref="sc25, pts-vp-pli1.76, ms20Ap1_993, msdiv130"><i>Sammā dhammaṃ bhāvetvāna,</i></a><br>
<a><i>Sīlāni parigopiya;</i></a><br>
<a><i>Aciraṃ arahattaṃ vo,</i></a><br>
<a><i>Sabbepi pāpuṇissatha.</i></a></p>
<p><a data-ref="sc26, ms20Ap1_994, msdiv131"><i>Tevijjo iddhipattomhi,</i></a><br>
<a><i>cetopariyakovido;</i></a><br>
<a><i>Sāvako te mahāvīra,</i></a><br>
<a data-var="saraṇo → caraṇe (bj, sya1ed, sya2ed); saraṇe (pts-vp-pli1)"><i>saraṇo vandati satthuno’.</i></a></p>
<p><a data-ref="sc27, ms20Ap1_995, msdiv132"><i>Aparimeyye ito kappe,</i></a><br>
<a><i>saraṇaṃ buddhassa gacchahaṃ;</i></a><br>
<a><i>Duggatiṃ nābhijānāmi,</i></a><br>
<a><i>saraṇaṃ gamane phalaṃ.</i></a></p>
<p><a data-ref="sc28, ms20Ap1_996, msdiv133"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="tisaraṇagamaniyo → tīṇisaraṇāgamaniyo (sya1ed, sya2ed)" data-ref="sc29, ms20Ap1_997"><i>Itthaṃ sudaṃ āyasmā tisaraṇagamaniyo thero imā gāthāyo abhāsitthāti.</i></a></p>
<p class="endsutta"><a data-ref="sc30, ms20Ap1_998"><i>Tisaraṇagamaniyattherassāpadānaṃ tatiyaṃ.</i></a></p>
</article>
</section>
</div>
</body>
</html>
