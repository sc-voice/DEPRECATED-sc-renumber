<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap537">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a><i>5. Kumārakassapattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7105, msdiv150"><i>“Ito satasahassamhi,</i></a><br>
<a><i>kappe uppajji nāyako;</i></a><br>
<a><i>Sabbalokahito vīro,</i></a><br>
<a><i>padumuttaranāmako.</i></a></p>
<p><a data-ref="sc2, ms20Ap1_7106, msdiv151"><i>Tadāhaṃ brāhmaṇo hutvā,</i></a><br>
<a><i>vissuto vedapāragū;</i></a><br>
<a><i>Divāvihāraṃ vicaraṃ,</i></a><br>
<a><i>addasaṃ lokanāyakaṃ.</i></a></p>
<p><a data-ref="sc3, pts-vp-pli2.474, ms20Ap1_7107, msdiv152"><i>Catusaccaṃ pakāsentaṃ,</i></a><br>
<a><i>bodhayantaṃ sadevakaṃ;</i></a><br>
<a><i>Vicittakathikānaggaṃ,</i></a><br>
<a><i>vaṇṇayantaṃ mahājane.</i></a></p>
<p><a data-ref="sc4, ms20Ap1_7108, msdiv153"><i>Tadā muditacittohaṃ,</i></a><br>
<a><i>nimantetvā tathāgataṃ;</i></a><br>
<a><i>Nānārattehi vatthehi,</i></a><br>
<a><i>alaṅkaritvāna maṇḍapaṃ.</i></a></p>
<p><a data-ref="sc5, ms20Ap1_7109, msdiv154"><i>Nānāratanapajjotaṃ,</i></a><br>
<a><i>sasaṃghaṃ bhojayiṃ tahiṃ;</i></a><br>
<a><i>Bhojayitvāna sattāhaṃ,</i></a><br>
<a><i>nānaggarasabhojanaṃ.</i></a></p>
<p><a data-var="Nānācittehi → nānāvaṇṇehi (bj)" data-ref="sc6, ms20Ap1_7110, msdiv155"><i>Nānācittehi pupphehi,</i></a><br>
<a data-var="sasāvakaṃ → mahāvīraṃ (mr)"><i>pūjayitvā sasāvakaṃ;</i></a><br>
<a><i>Nipacca pādamūlamhi,</i></a><br>
<a><i>taṃ ṭhānaṃ patthayiṃ ahaṃ.</i></a></p>
<p><a data-ref="sc7, ms20Ap1_7111, msdiv156"><i>Tadā munivaro āha,</i></a><br>
<a data-var="karuṇekarasāsayo → karuṇo karuṇālayo (sya1ed, sya2ed)"><i>karuṇekarasāsayo;</i></a><br>
<a><i>‘Passathetaṃ dijavaraṃ,</i></a><br>
<a><i>padumānanalocanaṃ.</i></a></p>
<p><a data-ref="sc8, ms20Ap1_7112, msdiv157"><i>Pītipāmojjabahulaṃ,</i></a><br>
<a><i>samuggatatanūruhaṃ;</i></a><br>
<a><i>Hāsamhitavisālakkhaṃ,</i></a><br>
<a><i>mama sāsanalālasaṃ.</i></a></p>
<p><a data-ref="sc9, ms20Ap1_7113, msdiv158"><i>Patitaṃ pādamūle me,</i></a><br>
<a data-var="ekāvatthasumānasaṃ → ekavattaṃ sumānasaṃ (bj, sya1ed, sya2ed, mr); ekavattasumānasaṃ (pts-vp-pli1)"><i>ekāvatthasumānasaṃ;</i></a><br>
<a><i>Esa pattheti taṃ ṭhānaṃ,</i></a><br>
<a data-var="vicittakathikattanaṃ → vicittakathikatthadaṃ (si, pts-vp-pli1)"><i>vicittakathikattanaṃ.</i></a></p>
<p><a data-ref="sc10, ms20Ap1_7114, msdiv159"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc11, ms20Ap1_7115, msdiv160"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Kumārakassapo nāma,</i></a><br>
<a><i>hessati satthu sāvako.</i></a></p>
<p><a data-ref="sc12, ms20Ap1_7116, msdiv161"><i>Vicittapupphadussānaṃ,</i></a><br>
<a><i>ratanānañca vāhasā;</i></a><br>
<a><i>Vicittakathikānaṃ so,</i></a><br>
<a><i>aggataṃ pāpuṇissati’.</i></a></p>
<p><a data-ref="sc13, ms20Ap1_7117, msdiv162"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-var="bhavābhave → bhavākāse (bj, pts-vp-pli1)" data-ref="sc14, ms20Ap1_7118, msdiv163"><i>Paribbhamaṃ bhavābhave,</i></a><br>
<a><i>raṅgamajjhe yathā naṭo;</i></a><br>
<a><i>Sākhamigatrajo hutvā,</i></a><br>
<a><i>migiyā kucchimokkamiṃ.</i></a></p>
<p><a data-ref="sc15, ms20Ap1_7119, msdiv164"><i>Tadā mayi kucchigate,</i></a><br>
<a><i>vajjhavāro upaṭṭhito;</i></a><br>
<a><i>Sākhena cattā me mātā,</i></a><br>
<a><i>nigrodhaṃ saraṇaṃ gatā.</i></a></p>
<p><a data-ref="sc16, ms20Ap1_7120, msdiv165"><i>Tena sā migarājena,</i></a><br>
<a><i>maraṇā parimocitā;</i></a><br>
<a data-var="sapāṇaṃ → saṃpāṇaṃ (bj, pts-vp-pli1); sappāṇaṃ (sya1ed, sya2ed)"><i>Pariccajitvā sapāṇaṃ,</i></a><br>
<a><i>mamevaṃ ovadī tadā.</i></a></p>
<p><a data-ref="sc17, ms20Ap1_7121, msdiv166"><i>‘Nigrodhameva seveyya,</i></a><br>
<a><i>na sākhamupasaṃvase;</i></a><br>
<a><i>Nigrodhasmiṃ mataṃ seyyo,</i></a><br>
<a><i>yañce sākhamhi jīvitaṃ’.</i></a></p>
<p><a data-ref="sc18, pts-vp-pli2.475, ms20Ap1_7122, msdiv167"><i>Tenānusiṭṭhā migayūthapena,</i></a><br>
<a data-var="tathetare ca → catare ca tassovādaṃ (sya1ed, sya2ed); tassovādena (pts-vp-pli1); citare ca tassovādaṃ (mr)"><i>Ahañca mātā ca tathetare ca;</i></a><br>
<a><i>Āgamma rammaṃ tusitādhivāsaṃ,</i></a><br>
<a><i>Gatā pavāsaṃ sagharaṃ yatheva.</i></a></p>
<p><a data-ref="sc19, ms20Ap1_7123, msdiv168"><i>Puno kassapavīrassa,</i></a><br>
<a><i>atthamentamhi sāsane;</i></a><br>
<a><i>Āruyha selasikharaṃ,</i></a><br>
<a><i>yuñjitvā jinasāsanaṃ.</i></a></p>
<p><a data-ref="sc20, ms20Ap1_7124, msdiv169"><i>Idānāhaṃ rājagahe,</i></a><br>
<a><i>jāto seṭṭhikule ahuṃ;</i></a><br>
<a><i>Āpannasattā me mātā,</i></a><br>
<a><i>pabbaji anagāriyaṃ.</i></a></p>
<p><a data-ref="sc21, ms20Ap1_7125, msdiv170"><i>Sagabbhaṃ taṃ viditvāna,</i></a><br>
<a><i>devadattamupānayuṃ;</i></a><br>
<a><i>So avoca ‘vināsetha,</i></a><br>
<a><i>pāpikaṃ bhikkhuniṃ imaṃ’.</i></a></p>
<p><a data-ref="sc22, ms20Ap1_7126, msdiv171"><i>Idānipi munindena,</i></a><br>
<a><i>jinena anukampitā;</i></a><br>
<a><i>Sukhinī ajanī mayhaṃ,</i></a><br>
<a><i>mātā bhikkhunupassaye.</i></a></p>
<p><a data-ref="sc23, ms20Ap1_7127, msdiv172"><i>Taṃ viditvā mahīpālo,</i></a><br>
<a><i>kosalo maṃ aposayi;</i></a><br>
<a><i>Kumāraparihārena,</i></a><br>
<a><i>nāmenāhañca kassapo.</i></a></p>
<p><a data-ref="sc24, ms20Ap1_7128, msdiv173"><i>Mahākassapamāgamma,</i></a><br>
<a><i>ahaṃ kumārakassapo;</i></a><br>
<a><i>Vammikasadisaṃ kāyaṃ,</i></a><br>
<a><i>sutvā buddhena desitaṃ.</i></a></p>
<p><a data-ref="sc25, ms20Ap1_7129, msdiv174"><i>Tato cittaṃ vimucci me,</i></a><br>
<a><i>anupādāya sabbaso;</i></a><br>
<a><i>Pāyāsiṃ damayitvāhaṃ,</i></a><br>
<a><i>etadaggamapāpuṇiṃ.</i></a></p>
<p><a data-ref="sc26, ms20Ap1_7130, msdiv175"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc27, ms20Ap1_7131, msdiv176"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc28, ms20Ap1_7132, msdiv177"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc29, ms20Ap1_7133"><i>Itthaṃ sudaṃ āyasmā kumārakassapo thero imā gāthāyo abhāsitthāti.</i></a></p>
<p class="endsutta"><a data-ref="sc30, ms20Ap1_7134"><i>Kumārakassapattherassāpadānaṃ pañcamaṃ.</i></a><br>
<a><i>Catuvīsatimaṃ bhāṇavāraṃ.</i></a></p>
</article>
</section>
</div>
</body>
</html>
