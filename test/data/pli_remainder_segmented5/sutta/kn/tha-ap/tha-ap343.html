<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap343">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Ekapadumiyavagga</i></a></p>
<h1><a><i>1. Ekapadumiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_3881, msdiv1"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Bhavābhave vibhāvento,</i></a><br>
<a><i>tāresi janataṃ bahuṃ.</i></a></p>
<p><a data-ref="sc2, ms20Ap1_3882, msdiv2"><i>Haṃsarājā tadā homi,</i></a><br>
<a><i>dijānaṃ pavaro ahaṃ;</i></a><br>
<a><i>Jātassaraṃ samogayha,</i></a><br>
<a><i>kīḷāmi haṃsakīḷitaṃ.</i></a></p>
<p><a data-ref="sc3, ms20Ap1_3883, msdiv3"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Jātassarassa upari,</i></a><br>
<a><i>āgacchi tāvade jino.</i></a></p>
<p><a data-ref="sc4, ms20Ap1_3884, msdiv4"><i>Disvānahaṃ devadevaṃ,</i></a><br>
<a><i>sayambhuṃ lokanāyakaṃ;</i></a><br>
<a><i>Vaṇṭe chetvāna padumaṃ,</i></a><br>
<a><i>satapattaṃ manoramaṃ.</i></a></p>
<p><a data-ref="sc5, ms20Ap1_3885, msdiv5"><i>Mukhatuṇḍena paggayha,</i></a><br>
<a data-var="pasanno lokanāyake → vippasannena cetasā (sya1ed, sya2ed)"><i>pasanno lokanāyake;</i></a><br>
<a data-var="Ukkhipitvāna gagane → ukkhipitvā nalāṭena (mr)"><i>Ukkhipitvāna gagane,</i></a><br>
<a><i>buddhaseṭṭhaṃ apūjayiṃ.</i></a></p>
<p><a data-ref="sc6, ms20Ap1_3886, msdiv6"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Antalikkhe ṭhito satthā,</i></a><br>
<a><i>akā me anumodanaṃ.</i></a></p>
<p><a data-ref="sc7, ms20Ap1_3887, msdiv7"><i>‘Iminā ekapadumena,</i></a><br>
<a><i>cetanāpaṇidhīhi ca;</i></a><br>
<a><i>Kappānaṃ satasahassaṃ,</i></a><br>
<a><i>vinipātaṃ na gacchasi’.</i></a></p>
<p><a data-ref="sc8, ms20Ap1_3888, msdiv8"><i>Idaṃ vatvāna sambuddho,</i></a><br>
<a><i>jalajuttamanāmako;</i></a><br>
<a><i>Mama kammaṃ pakittetvā,</i></a><br>
<a><i>agamā yena patthitaṃ.</i></a></p>
<p><a data-ref="sc9, pts-vp-pli1.277, ms20Ap1_3889, msdiv9"><i>Satasahassito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc10, ms20Ap1_3890, msdiv10"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc11, ms20Ap1_3891"><i>Itthaṃ sudaṃ āyasmā ekapadumiyo thero imā gāthāyo abhāsitthāti.</i></a></p>
<p class="endsutta"><a data-ref="sc12, ms20Ap1_3892"><i>Ekapadumiyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
