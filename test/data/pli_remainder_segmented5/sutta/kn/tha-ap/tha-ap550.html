<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap550">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddiyavagga</i></a></p>
<h1><a data-var="8 Lomasakaṅgiyattheraapadāna → lomasatiyattherāpadānaṃ (sya1ed, sya2ed)"><i>8 Lomasakaṅgiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7573, msdiv225"><i>“Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc2, ms20Ap1_7574, msdiv226"><i>Tadāhaṃ candano ceva,</i></a><br>
<a><i>pabbajitvāna sāsane;</i></a><br>
<a><i>Āpāṇakoṭikaṃ dhammaṃ,</i></a><br>
<a><i>pūrayitvāna sāsane.</i></a></p>
<p><a data-ref="sc3, ms20Ap1_7575, msdiv227"><i>Tato cutā santusitaṃ,</i></a><br>
<a><i>upapannā ubho mayaṃ;</i></a><br>
<a><i>Tattha dibbehi naccehi,</i></a><br>
<a><i>gītehi vāditehi ca.</i></a></p>
<p><a data-ref="sc4, ms20Ap1_7576, msdiv228"><i>Rūpādidasahaṅgehi,</i></a><br>
<a><i>abhibhotvāna sesake;</i></a><br>
<a><i>Yāvatāyuṃ vasitvāna,</i></a><br>
<a><i>anubhotvā mahāsukhaṃ.</i></a></p>
<p><a data-ref="sc5, ms20Ap1_7577, msdiv229"><i>Tato cavitvā tidasaṃ,</i></a><br>
<a><i>candano upapajjatha;</i></a><br>
<a><i>Ahaṃ kapilavatthusmiṃ,</i></a><br>
<a><i>ajāyiṃ sākiyatrajo.</i></a></p>
<p><a data-ref="sc6, ms20Ap1_7578, msdiv230"><i>Yadā udāyittherena,</i></a><br>
<a><i>ajjhiṭṭho lokanāyako;</i></a><br>
<a><i>Anukampiya sakyānaṃ,</i></a><br>
<a><i>upesi kapilavhayaṃ.</i></a></p>
<p><a data-ref="sc7, ms20Ap1_7579, msdiv231"><i>Tadātimānino sakyā,</i></a><br>
<a><i>na buddhassa guṇaññuno;</i></a><br>
<a><i>Paṇamanti na sambuddhaṃ,</i></a><br>
<a><i>jātithaddhā anādarā.</i></a></p>
<p><a data-ref="sc8, pts-vp-pli2.505, ms20Ap1_7580, msdiv232"><i>Tesaṃ saṅkappamaññāya,</i></a><br>
<a><i>ākāse caṅkamī jino;</i></a><br>
<a><i>Pajjunno viya vassittha,</i></a><br>
<a><i>pajjalittha yathā sikhī.</i></a></p>
<p><a data-ref="sc9, ms20Ap1_7581, msdiv233"><i>Dassetvā rūpamatulaṃ,</i></a><br>
<a><i>puna antaradhāyatha;</i></a><br>
<a><i>Ekopi hutvā bahudhā,</i></a><br>
<a><i>ahosi punarekako.</i></a></p>
<p><a data-ref="sc10, ms20Ap1_7582, msdiv234"><i>Andhakāraṃ pakāsañca,</i></a><br>
<a><i>dassayitvā anekadhā;</i></a><br>
<a><i>Pāṭiheraṃ karitvāna,</i></a><br>
<a><i>vinayī ñātake muni.</i></a></p>
<p><a data-ref="sc11, ms20Ap1_7583, msdiv235"><i>Cātuddīpo mahāmegho,</i></a><br>
<a><i>tāvadeva pavassatha;</i></a><br>
<a><i>Tadā hi jātakaṃ buddho,</i></a><br>
<a><i>vessantaramadesayi.</i></a></p>
<p><a data-ref="sc12, ms20Ap1_7584, msdiv236"><i>Tadā te khattiyā sabbe,</i></a><br>
<a><i>nihantvā jātijaṃ madaṃ;</i></a><br>
<a><i>Upesuṃ saraṇaṃ buddhaṃ,</i></a><br>
<a><i>āha suddhodano tadā.</i></a></p>
<p><a data-ref="sc13, ms20Ap1_7585, msdiv237"><i>‘Idaṃ tatiyaṃ tava bhūripañña,</i></a><br>
<a><i>Pādāni vandāmi samantacakkhu;</i></a><br>
<a><i>Yadābhijāto pathavī pakampayī,</i></a><br>
<a><i>Yadā ca taṃ najjahi jambuchāyā’.</i></a></p>
<p><a data-ref="sc14, ms20Ap1_7586, msdiv238"><i>Tadā buddhānubhāvaṃ taṃ,</i></a><br>
<a><i>disvā vimhitamānaso;</i></a><br>
<a><i>Pabbajitvāna tattheva,</i></a><br>
<a><i>nivasiṃ mātupūjako.</i></a></p>
<p><a data-ref="sc15, ms20Ap1_7587, msdiv239"><i>Candano devaputto maṃ,</i></a><br>
<a><i>upagantvānupucchatha;</i></a><br>
<a><i>Bhaddekarattassa tadā,</i></a><br>
<a><i>saṅkhepavitthāraṃ nayaṃ.</i></a></p>
<p><a data-ref="sc16, ms20Ap1_7588, msdiv240"><i>Coditohaṃ tadā tena,</i></a><br>
<a><i>upecca naranāyakaṃ;</i></a><br>
<a><i>Bhaddekarattaṃ sutvāna,</i></a><br>
<a><i>saṃviggo vanamāmako.</i></a></p>
<p><a data-ref="sc17, ms20Ap1_7589, msdiv241"><i>Tadā mātaramapucchiṃ,</i></a><br>
<a><i>‘vane vacchāmi ekako’;</i></a><br>
<a><i>‘Sukhumālo’ti me mātā,</i></a><br>
<a data-var="taṃ → te (sya1ed, sya2ed, pts-vp-pli1, mr)"><i>vārayī taṃ tadā vacaṃ.</i></a></p>
<p><a data-var="Kāsaṃ → dabbaṃ (bj); sabbaṃ (sya1ed, sya2ed); dabbhaṃ (pts-vp-pli1)" data-ref="sc18, ms20Ap1_7590, msdiv242"><i>‘Kāsaṃ kusaṃ poṭakilaṃ,</i></a><br>
<a data-var="muñjapabbajaṃ → muñjababbajaṃ (bj, pts-vp-pli1)"><i>usīraṃ muñjapabbajaṃ;</i></a><br>
<a><i>Urasā panudissāmi,</i></a><br>
<a><i>vivekamanubrūhayaṃ’.</i></a></p>
<p><a data-ref="sc19, ms20Ap1_7591, msdiv243"><i>Tadā vanaṃ paviṭṭhohaṃ,</i></a><br>
<a><i>saritvā jinasāsanaṃ;</i></a><br>
<a><i>Bhaddekarattaovādaṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc20, pts-vp-pli2.506, ms20Ap1_7592, msdiv244"><i>‘Atītaṃ nānvāgameyya,</i></a><br>
<a><i>nappaṭikaṅkhe anāgataṃ;</i></a><br>
<a><i>Yadatītaṃ pahīnaṃ taṃ,</i></a><br>
<a><i>appattañca anāgataṃ.</i></a></p>
<p><a data-ref="sc21, ms20Ap1_7593, msdiv245"><i>Paccuppannañca yo dhammaṃ,</i></a><br>
<a><i>tattha tattha vipassati;</i></a><br>
<a><i>Asaṃhīraṃ asaṃkuppaṃ,</i></a><br>
<a><i>taṃ vidvā manubrūhaye.</i></a></p>
<p><a data-ref="sc22, ms20Ap1_7594, msdiv246"><i>Ajjeva kiccamātappaṃ,</i></a><br>
<a><i>ko jaññā maraṇaṃ suve;</i></a><br>
<a data-var="Na hi no saṅgaraṃ → na hi tosaṃ karontena (pts-vp-pli1); na hi no saṅkaraṃ (mr)"><i>Na hi no saṅgaraṃ tena,</i></a><br>
<a><i>mahāsenena maccunā.</i></a></p>
<p><a data-ref="sc23, ms20Ap1_7595, msdiv247"><i>Evaṃvihāriṃ ātāpiṃ,</i></a><br>
<a><i>ahorattamatanditaṃ;</i></a><br>
<a><i>Taṃ ve bhaddekarattoti,</i></a><br>
<a><i>santo ācikkhate muni’.</i></a></p>
<p><a data-ref="sc24, ms20Ap1_7596, msdiv248"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc25, ms20Ap1_7597, msdiv249"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc26, ms20Ap1_7598, msdiv250"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="lomasakaṅgiyo → lomasatiyo (sya1ed, sya2ed); lomasaṅkhiyo (mr)" data-ref="sc27, ms20Ap1_7599"><i>Itthaṃ sudaṃ āyasmā lomasakaṅgiyo thero imā gāthāyo abhāsitthāti.</i></a></p>
<p class="endsutta"><a data-ref="sc28, ms20Ap1_7600"><i>Lomasakaṅgiyattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
