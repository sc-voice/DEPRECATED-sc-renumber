<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap398">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Pilindavacchavagga</i></a></p>
<h1><a data-var="6 Bākulattheraapadāna → bakkulattherāpadānaṃ (bj, sya1ed, sya2ed, pts-vp-pli1)"><i>6 Bākulattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4694, msdiv386"><i>“Himavantassāvidūre,</i></a><br>
<a><i>sobhito nāma pabbato;</i></a><br>
<a><i>Assamo sukato mayhaṃ,</i></a><br>
<a><i>sakasissehi māpito.</i></a></p>
<p><a data-ref="sc2, ms20Ap1_4695, msdiv387"><i>Maṇḍapā ca bahū tattha,</i></a><br>
<a><i>pupphitā sinduvārakā;</i></a><br>
<a><i>Kapitthā ca bahū tattha,</i></a><br>
<a data-var="pupphitā jīvajīvakā → campakā nāgaketakā (sya1ed, sya2ed)"><i>pupphitā jīvajīvakā.</i></a></p>
<p><a data-ref="sc3, ms20Ap1_4696, msdiv388"><i>Nigguṇḍiyo bahū tattha,</i></a><br>
<a><i>badarāmalakāni ca;</i></a><br>
<a><i>Phārusakā alābū ca,</i></a><br>
<a><i>puṇḍarīkā ca pupphitā.</i></a></p>
<p><a data-var="Āḷakā → ālakā (bj); aḷakkā (sya1ed, sya2ed)" data-ref="sc4, ms20Ap1_4697, msdiv389"><i>Āḷakā beluvā tattha,</i></a><br>
<a><i>kadalī mātuluṅgakā;</i></a><br>
<a><i>Mahānāmā bahū tattha,</i></a><br>
<a><i>ajjunā ca piyaṅgukā.</i></a></p>
<p><a data-var="nimbā → nīpā (bj, pts-vp-pli1)" data-ref="sc5, pts-vp-pli1.329, ms20Ap1_4698, msdiv390"><i>Kosambā saḷalā nimbā,</i></a><br>
<a><i>nigrodhā ca kapitthanā;</i></a><br>
<a><i>Ediso assamo mayhaṃ,</i></a><br>
<a><i>sasissohaṃ tahiṃ vasiṃ.</i></a></p>
<p><a data-ref="sc6, ms20Ap1_4699, msdiv391"><i>Anomadassī bhagavā,</i></a><br>
<a><i>sayambhū lokanāyako;</i></a><br>
<a><i>Gavesaṃ paṭisallānaṃ,</i></a><br>
<a><i>mamassamamupāgami.</i></a></p>
<p><a data-ref="sc7, ms20Ap1_4700, msdiv392"><i>Upetamhi mahāvīre,</i></a><br>
<a><i>anomadassimahāyase;</i></a><br>
<a><i>Khaṇena lokanāthassa,</i></a><br>
<a><i>vātābādho samuṭṭhahi.</i></a></p>
<p><a data-ref="sc8, ms20Ap1_4701, msdiv393"><i>Vicaranto araññamhi,</i></a><br>
<a><i>addasaṃ lokanāyakaṃ;</i></a><br>
<a><i>Upagantvāna sambuddhaṃ,</i></a><br>
<a><i>cakkhumantaṃ mahāyasaṃ.</i></a></p>
<p><a data-ref="sc9, ms20Ap1_4702, msdiv394"><i>Iriyañcāpi disvāna,</i></a><br>
<a><i>upalakkhesahaṃ tadā;</i></a><br>
<a><i>Asaṃsayañhi buddhassa,</i></a><br>
<a><i>byādhi no udapajjatha.</i></a></p>
<p><a data-ref="sc10, ms20Ap1_4703, msdiv395"><i>Khippaṃ assamamāgañchiṃ,</i></a><br>
<a><i>mama sissāna santike;</i></a><br>
<a><i>Bhesajjaṃ kattukāmohaṃ,</i></a><br>
<a><i>sisse āmantayiṃ tadā.</i></a></p>
<p><a data-ref="sc11, ms20Ap1_4704, msdiv396"><i>Paṭissuṇitvāna me vākyaṃ,</i></a><br>
<a><i>sissā sabbe sagāravā;</i></a><br>
<a><i>Ekajjhaṃ sannipatiṃsu,</i></a><br>
<a><i>satthugāravatā mama.</i></a></p>
<p><a data-ref="sc12, ms20Ap1_4705, msdiv397"><i>Khippaṃ pabbatamāruyha,</i></a><br>
<a data-var="sabbosadhamahāsahaṃ → … makāsahaṃ (sya1ed, sya2ed, pts-vp-pli1, mr)"><i>sabbosadhamahāsahaṃ;</i></a><br>
<a><i>Pānīyayogaṃ katvāna,</i></a><br>
<a><i>buddhaseṭṭhassadāsahaṃ.</i></a></p>
<p><a data-ref="sc13, ms20Ap1_4706, msdiv398"><i>Paribhutte mahāvīre,</i></a><br>
<a><i>sabbaññulokanāyake;</i></a><br>
<a><i>Khippaṃ vāto vūpasami,</i></a><br>
<a><i>sugatassa mahesino.</i></a></p>
<p><a data-ref="sc14, ms20Ap1_4707, msdiv399"><i>Passaddhaṃ darathaṃ disvā,</i></a><br>
<a><i>anomadassī mahāyaso;</i></a><br>
<a><i>Sakāsane nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc15, ms20Ap1_4708, msdiv400"><i>‘Yo me pādāsi bhesajjaṃ,</i></a><br>
<a><i>byādhiñca samayī mama;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc16, ms20Ap1_4709, msdiv401"><i>Kappasatasahassāni,</i></a><br>
<a><i>devaloke ramissati;</i></a><br>
<a><i>Vādite tūriye tattha,</i></a><br>
<a><i>modissati sadā ayaṃ.</i></a></p>
<p><a data-ref="sc17, ms20Ap1_4710, msdiv402"><i>Manussalokamāgantvā,</i></a><br>
<a><i>sukkamūlena codito;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
<p><a data-ref="sc18, ms20Ap1_4711, msdiv403"><i>Pañcapaññāsakappamhi,</i></a><br>
<a><i>anomo nāma khattiyo;</i></a><br>
<a><i>Cāturanto vijitāvī,</i></a><br>
<a data-var="jambumaṇḍassa → jambudīpassa (sya1ed, sya2ed); jambusaṇḍassa (pts-vp-pli1)"><i>jambumaṇḍassa issaro.</i></a></p>
<p><a data-ref="sc19, ms20Ap1_4712, msdiv404"><i>Sattaratanasampanno,</i></a><br>
<a><i>cakkavattī mahabbalo;</i></a><br>
<a><i>Tāvatiṃsepi khobhetvā,</i></a><br>
<a><i>issaraṃ kārayissati.</i></a></p>
<p><a data-ref="sc20, pts-vp-pli1.330, ms20Ap1_4713, msdiv405"><i>Devabhūto manusso vā,</i></a><br>
<a><i>appābādho bhavissati;</i></a><br>
<a><i>Pariggahaṃ vivajjetvā,</i></a><br>
<a><i>byādhiṃ loke tarissati.</i></a></p>
<p><a data-ref="sc21, ms20Ap1_4714, msdiv406"><i>Apparimeyye ito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc22, ms20Ap1_4715, msdiv407"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc23, ms20Ap1_4716, msdiv408"><i>Kilese jhāpayitvāna,</i></a><br>
<a><i>taṇhāsotaṃ tarissati;</i></a><br>
<a data-var="Bākulo → bakkulo (bj, sya1ed, sya2ed, pts-vp-pli1)"><i>Bākulo nāma nāmena,</i></a><br>
<a><i>hessati satthu sāvako.</i></a></p>
<p><a data-ref="sc24, ms20Ap1_4717, msdiv409"><i>Idaṃ sabbaṃ abhiññāya,</i></a><br>
<a><i>gotamo sakyapuṅgavo;</i></a><br>
<a><i>Bhikkhusaṃghe nisīditvā,</i></a><br>
<a><i>etadagge ṭhapessati’.</i></a></p>
<p><a data-ref="sc25, ms20Ap1_4718, msdiv410"><i>Anomadassī bhagavā,</i></a><br>
<a><i>sayambhū lokanāyako;</i></a><br>
<a><i>Vivekānuvilokento,</i></a><br>
<a><i>mamassamamupāgami.</i></a></p>
<p><a data-ref="sc26, ms20Ap1_4719, msdiv411"><i>Upāgataṃ mahāvīraṃ,</i></a><br>
<a><i>sabbaññuṃ lokanāyakaṃ;</i></a><br>
<a><i>Sabbosadhena tappesiṃ,</i></a><br>
<a><i>pasanno sehi pāṇibhi.</i></a></p>
<p><a data-ref="sc27, ms20Ap1_4720, msdiv412"><i>Tassa me sukataṃ kammaṃ,</i></a><br>
<a><i>sukhette bījasampadā;</i></a><br>
<a><i>Khepetuṃ neva sakkomi,</i></a><br>
<a><i>tadā hi sukataṃ mama.</i></a></p>
<p><a data-ref="sc28, ms20Ap1_4721, msdiv413"><i>Lābhā mama suladdhaṃ me,</i></a><br>
<a><i>yohaṃ addakkhi nāyakaṃ;</i></a><br>
<a><i>Tena kammāvasesena,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc29, ms20Ap1_4722, msdiv414"><i>Sabbametaṃ abhiññāya,</i></a><br>
<a><i>gotamo sakyapuṅgavo;</i></a><br>
<a><i>Bhikkhusaṃghe nisīditvā,</i></a><br>
<a><i>etadagge ṭhapesi maṃ.</i></a></p>
<p><a data-ref="sc30, ms20Ap1_4723, msdiv415"><i>Aparimeyye ito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>bhesajjassa idaṃ phalaṃ.</i></a></p>
<p><a data-ref="sc31, ms20Ap1_4724, msdiv416"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc32, ms20Ap1_4725, msdiv417"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc33, ms20Ap1_4726, msdiv418"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="bākulo → bakkulo (bj, sya1ed, sya2ed, pts-vp-pli1)" data-ref="sc34, ms20Ap1_4727"><i>Itthaṃ sudaṃ āyasmā bākulo thero imā gāthāyo abhāsitthāti.</i></a></p>
<p class="endsutta"><a data-ref="sc35, ms20Ap1_4728"><i>Bākulattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
