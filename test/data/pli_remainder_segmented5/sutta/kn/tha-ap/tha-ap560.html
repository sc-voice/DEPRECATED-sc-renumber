<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap560">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Yasavagga</i></a></p>
<h1><a><i>8. Bhaddajittheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7782, msdiv98"><i>“Ogayha yaṃ pokkharaṇiṃ,</i></a><br>
<a><i>nānākuñjarasevitaṃ;</i></a><br>
<a><i>Uddharāmi bhisaṃ tattha,</i></a><br>
<a><i>ghāsahetu ahaṃ tadā.</i></a></p>
<p><a data-ref="sc2, ms20Ap1_7783, msdiv99"><i>Bhagavā tamhi samaye,</i></a><br>
<a><i>padumuttarasavhayo;</i></a><br>
<a><i>Rattambaradharo buddho,</i></a><br>
<a><i>gacchate anilañjase.</i></a></p>
<p><a data-ref="sc3, ms20Ap1_7784, msdiv100"><i>Dhunanto paṃsukūlāni,</i></a><br>
<a><i>saddaṃ assosahaṃ tadā;</i></a><br>
<a><i>Uddhaṃ nijjhāyamānohaṃ,</i></a><br>
<a><i>addasaṃ lokanāyakaṃ.</i></a></p>
<p><a data-ref="sc4, ms20Ap1_7785, msdiv101"><i>Tattheva ṭhitako santo,</i></a><br>
<a><i>āyāciṃ lokanāyakaṃ;</i></a><br>
<a><i>‘Madhuṃ bhisehi sahitaṃ,</i></a><br>
<a data-var="muḷālikaṃ → … mūlālikaṃ (bj); khīrasappi mulālibhi (mr)"><i>khīraṃ sappiṃ muḷālikaṃ.</i></a></p>
<p><a data-ref="sc5, ms20Ap1_7786, msdiv102"><i>Paṭiggaṇhātu me buddho,</i></a><br>
<a><i>anukampāya cakkhumā’;</i></a><br>
<a><i>Tato kāruṇiko satthā,</i></a><br>
<a><i>orohitvā mahāyaso.</i></a></p>
<p><a data-ref="sc6, ms20Ap1_7787, msdiv103"><i>Paṭiggaṇhi mama bhikkhaṃ,</i></a><br>
<a><i>anukampāya cakkhumā;</i></a><br>
<a><i>Paṭiggahetvā sambuddho,</i></a><br>
<a><i>akā me anumodanaṃ.</i></a></p>
<p><a data-ref="sc7, ms20Ap1_7788, msdiv104"><i>‘Sukhī hotu mahāpuñña,</i></a><br>
<a><i>gati tuyhaṃ samijjhatu;</i></a><br>
<a><i>Iminā bhisadānena,</i></a><br>
<a><i>labhassu vipulaṃ sukhaṃ’.</i></a></p>
<p><a data-ref="sc8, ms20Ap1_7789, msdiv105"><i>Idaṃ vatvāna sambuddho,</i></a><br>
<a><i>jalajuttamanāmako;</i></a><br>
<a><i>Bhikkhamādāya sambuddho,</i></a><br>
<a><i>ākāsenāgamā jino.</i></a></p>
<p><a data-ref="sc9, ms20Ap1_7790, msdiv106"><i>Tato bhisaṃ gahetvāna,</i></a><br>
<a><i>āgacchiṃ mama assamaṃ;</i></a><br>
<a><i>Bhisaṃ rukkhe laggetvāna,</i></a><br>
<a><i>mama dānaṃ anussariṃ.</i></a></p>
<p><a data-ref="sc10, ms20Ap1_7791, msdiv107"><i>Mahāvāto uṭṭhahitvā,</i></a><br>
<a><i>sañcālesi vanaṃ tadā;</i></a><br>
<a><i>Ākāso abhinādittha,</i></a><br>
<a><i>asanī ca phalī tadā.</i></a></p>
<p><a data-ref="sc11, ms20Ap1_7792, msdiv108"><i>Tato me asanīpāto,</i></a><br>
<a><i>matthake nipatī tadā;</i></a><br>
<a><i>Sohaṃ nisinnako santo,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc12, ms20Ap1_7793, msdiv109"><i>Puññakammena saññutto,</i></a><br>
<a><i>tusitaṃ upapajjahaṃ;</i></a><br>
<a><i>Kaḷevaraṃ me patitaṃ,</i></a><br>
<a><i>devaloke ramāmahaṃ.</i></a></p>
<p><a data-ref="sc13, ms20Ap1_7794, msdiv110"><i>Chaḷasītisahassāni,</i></a><br>
<a><i>nāriyo samalaṅkatā;</i></a><br>
<a><i>Sāyaṃ pātaṃ upaṭṭhanti,</i></a><br>
<a><i>bhisadānassidaṃ phalaṃ.</i></a></p>
<p><a data-ref="sc14, ms20Ap1_7795, msdiv111"><i>Manussayonimāgantvā,</i></a><br>
<a><i>sukhito homahaṃ tadā;</i></a><br>
<a><i>Bhogā me ūnatā natthi,</i></a><br>
<a><i>bhisadānassidaṃ phalaṃ.</i></a></p>
<p><a data-ref="sc15, ms20Ap1_7796, msdiv112"><i>Anukampitako tena,</i></a><br>
<a><i>devadevena tādinā;</i></a><br>
<a><i>Sabbāsavaparikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc16, ms20Ap1_7797, msdiv113"><i>Satasahassito kappe,</i></a><br>
<a><i>yaṃ bhisaṃ adadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>bhisadānassidaṃ phalaṃ.</i></a></p>
<p><a data-ref="sc17, ms20Ap1_7798, msdiv114"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc18, ms20Ap1_7799, msdiv115"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc19, ms20Ap1_7800, msdiv116"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc20, ms20Ap1_7801"><i>Itthaṃ sudaṃ āyasmā bhaddajitthero imā gāthāyo abhāsitthāti.</i></a></p>
<p class="endsutta"><a data-ref="sc21, ms20Ap1_7802"><i>Bhaddajittherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
