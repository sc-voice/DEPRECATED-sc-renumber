<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap392">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Avaṭaphalavagga</i></a></p>
<h1><a data-var="10 Pubbakammapilotikabuddhaapadāna → pubbakammapilotikāpadānaṃ (bj); pubbakammapiloti nāma buddhāpadānaṃ (sya1ed, sya2ed)"><i>10 Pubbakammapilotikabuddhaapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.299, ms20Ap1_4258, msdiv64"><i>Anotattasarāsanne,</i></a><br>
<a><i>ramaṇīye silātale;</i></a><br>
<a><i>Nānāratanapajjote,</i></a><br>
<a><i>nānāgandhavanantare.</i></a></p>
<p><a data-ref="sc2, ms20Ap1_4259, msdiv65"><i>Mahatā bhikkhusaṃghena,</i></a><br>
<a data-var="pareto → upeto (^ud4.8#1 [Sundarīsutta] meghiyavagge sundarīsutte aṭṭhakathāyaṃ)"><i>pareto lokanāyako;</i></a><br>
<a><i>Āsīno byākarī tattha,</i></a><br>
<a><i>pubbakammāni attano.</i></a></p>
<p><a data-ref="sc3, ms20Ap1_4260, msdiv66"><i>“Suṇātha bhikkhavo mayhaṃ,</i></a><br>
<a><i>yaṃ kammaṃ pakataṃ mayā;</i></a><br>
<a><i>Pilotikassa kammassa,</i></a><br>
<a><i>buddhattepi vipaccati.</i></a></p>
</blockquote>
<h2><a><i>10.1</i></a></h2>
<blockquote class="gatha">
<p><a data-ref="sc4, ms20Ap1_4261, msdiv67"><i>Munāḷi nāmahaṃ dhutto,</i></a><br>
<a><i>pubbe aññāsu jātisu;</i></a><br>
<a data-var="surabhiṃ → sarabhuṃ (bj); surabhim (pts-vp-pli1)"><i>Paccekabuddhaṃ surabhiṃ,</i></a><br>
<a><i>abbhācikkhiṃ adūsakaṃ.</i></a></p>
<p><a data-ref="sc5, ms20Ap1_4262, msdiv68"><i>Tena kammavipākena,</i></a><br>
<a><i>niraye saṃsariṃ ciraṃ;</i></a><br>
<a><i>Bahūvassasahassāni,</i></a><br>
<a><i>dukkhaṃ vedesi vedanaṃ.</i></a></p>
<p><a data-ref="sc6, ms20Ap1_4263, msdiv69"><i>Tena kammāvasesena,</i></a><br>
<a><i>idha pacchimake bhave;</i></a><br>
<a><i>Abbhakkhānaṃ mayā laddhaṃ,</i></a><br>
<a><i>sundarikāya kāraṇā.</i></a></p>
</blockquote>
<h2><a><i>10.2</i></a></h2>
<blockquote class="gatha">
<p><a data-ref="sc7, ms20Ap1_4264, msdiv70"><i>Sabbābhibhussa buddhassa,</i></a><br>
<a><i>nando nāmāsi sāvako;</i></a><br>
<a><i>Taṃ abbhakkhāya niraye,</i></a><br>
<a><i>ciraṃ saṃsaritaṃ mayā.</i></a></p>
<p><a data-ref="sc8, ms20Ap1_4265, msdiv71"><i>Dasavassasahassāni,</i></a><br>
<a><i>niraye saṃsariṃ ciraṃ;</i></a><br>
<a><i>Manussabhāvaṃ laddhāhaṃ,</i></a><br>
<a><i>abbhakkhānaṃ bahuṃ labhiṃ.</i></a></p>
<p><a data-ref="sc9, ms20Ap1_4266, msdiv72"><i>Tena kammāvasesena,</i></a><br>
<a><i>ciñcamānavikā mamaṃ;</i></a><br>
<a><i>Abbhācikkhi abhūtena,</i></a><br>
<a><i>janakāyassa aggato.</i></a></p>
</blockquote>
<h2><a><i>10.3</i></a></h2>
<blockquote class="gatha">
<p><a data-ref="sc10, ms20Ap1_4267, msdiv73"><i>Brāhmaṇo sutavā āsiṃ,</i></a><br>
<a><i>ahaṃ sakkatapūjito;</i></a><br>
<a><i>Mahāvane pañcasate,</i></a><br>
<a><i>mante vācemi māṇave.</i></a></p>
<p><a data-var="Tatthāgato → tamāgato (mr)" data-ref="sc11, ms20Ap1_4268, msdiv74"><i>Tatthāgato isi bhīmo,</i></a><br>
<a><i>pañcābhiñño mahiddhiko;</i></a><br>
<a><i>Tañcāhaṃ āgataṃ disvā,</i></a><br>
<a><i>abbhācikkhiṃ adūsakaṃ.</i></a></p>
<p><a data-ref="sc12, ms20Ap1_4269, msdiv75"><i>Tatohaṃ avacaṃ sisse,</i></a><br>
<a><i>kāmabhogī ayaṃ isi;</i></a><br>
<a><i>Mayhampi bhāsamānassa,</i></a><br>
<a><i>anumodiṃsu māṇavā.</i></a></p>
<p><a data-ref="sc13, ms20Ap1_4270, msdiv76"><i>Tato māṇavakā sabbe,</i></a><br>
<a><i>bhikkhamānaṃ kule kule;</i></a><br>
<a><i>Mahājanassa āhaṃsu,</i></a><br>
<a><i>kāmabhogī ayaṃ isi.</i></a></p>
<p><a data-ref="sc14, pts-vp-pli1.300, ms20Ap1_4271, msdiv77"><i>Tena kammavipākena,</i></a><br>
<a><i>pañca bhikkhusatā ime;</i></a><br>
<a><i>Abbhakkhānaṃ labhuṃ sabbe,</i></a><br>
<a><i>sundarikāya kāraṇā.</i></a></p>
</blockquote>
<h2><a><i>10.4</i></a></h2>
<blockquote class="gatha">
<p><a data-ref="sc15, ms20Ap1_4272, msdiv78"><i>Vemātubhātaraṃ pubbe,</i></a><br>
<a><i>dhanahetu haniṃ ahaṃ;</i></a><br>
<a><i>Pakkhipiṃ giriduggasmiṃ,</i></a><br>
<a><i>silāya ca apiṃsayiṃ.</i></a></p>
<p><a data-ref="sc16, ms20Ap1_4273, msdiv79"><i>Tena kammavipākena,</i></a><br>
<a><i>devadatto silaṃ khipi;</i></a><br>
<a><i>Aṅguṭṭhaṃ piṃsayī pāde,</i></a><br>
<a><i>mama pāsāṇasakkharā.</i></a></p>
</blockquote>
<h2><a><i>10.5</i></a></h2>
<blockquote class="gatha">
<p><a data-ref="sc17, ms20Ap1_4274, msdiv80"><i>Purehaṃ dārako hutvā,</i></a><br>
<a><i>kīḷamāno mahāpathe;</i></a><br>
<a><i>Paccekabuddhaṃ disvāna,</i></a><br>
<a data-var="sakalikaṃ → sakkhalikaṃ (mr) | khipiṃ → dahiṃ (sya1ed, sya2ed, pts-vp-pli1)"><i>magge sakalikaṃ khipiṃ.</i></a></p>
<p><a data-ref="sc18, ms20Ap1_4275, msdiv81"><i>Tena kammavipākena,</i></a><br>
<a><i>idha pacchimake bhave;</i></a><br>
<a><i>Vadhatthaṃ maṃ devadatto,</i></a><br>
<a><i>abhimāre payojayi.</i></a></p>
</blockquote>
<h2><a><i>10.6</i></a></h2>
<blockquote class="gatha">
<p><a data-ref="sc19, ms20Ap1_4276, msdiv82"><i>Hatthāroho pure āsiṃ,</i></a><br>
<a><i>paccekamunimuttamaṃ;</i></a><br>
<a><i>Piṇḍāya vicarantaṃ taṃ,</i></a><br>
<a><i>āsādesiṃ gajenahaṃ.</i></a></p>
<p><a data-ref="sc20, ms20Ap1_4277, msdiv83"><i>Tena kammavipākena,</i></a><br>
<a data-var="bhanto → danto (mr) | nāḷāgirī → nālāgirī (bj)"><i>bhanto nāḷāgirī gajo;</i></a><br>
<a><i>Giribbaje puravare,</i></a><br>
<a data-var="samupāgami → maṃ upāgami (bj, pts-vp-pli1)"><i>dāruṇo samupāgami.</i></a></p>
</blockquote>
<h2><a><i>10.7</i></a></h2>
<blockquote class="gatha">
<p><a data-var="patthivo → pattiko (sya1ed, sya2ed, mr)" data-ref="sc21, ms20Ap1_4278, msdiv84"><i>Rājāhaṃ patthivo āsiṃ,</i></a><br>
<a><i>sattiyā purisaṃ haniṃ;</i></a><br>
<a><i>Tena kammavipākena,</i></a><br>
<a><i>niraye paccisaṃ bhusaṃ.</i></a></p>
<p><a data-ref="sc22, ms20Ap1_4279, msdiv85"><i>Kammuno tassa sesena,</i></a><br>
<a><i>idāni sakalaṃ mama;</i></a><br>
<a data-var="pakappesi → pakopesi (bj, pts-vp-pli1)"><i>Pāde chaviṃ pakappesi,</i></a><br>
<a><i>na hi kammaṃ vinassati.</i></a></p>
</blockquote>
<h2><a><i>10.8</i></a></h2>
<blockquote class="gatha">
<p><a data-ref="sc23, ms20Ap1_4280, msdiv86"><i>Ahaṃ kevaṭṭagāmasmiṃ,</i></a><br>
<a><i>ahuṃ kevaṭṭadārako;</i></a><br>
<a><i>Macchake ghātite disvā,</i></a><br>
<a><i>janayiṃ somanassakaṃ.</i></a></p>
<p><a data-ref="sc24, ms20Ap1_4281, msdiv87"><i>Tena kammavipākena,</i></a><br>
<a><i>sīsadukkhaṃ ahū mama;</i></a><br>
<a><i>Sabbe sakkā ca haññiṃsu,</i></a><br>
<a data-var="viṭaṭūbho → viḍūḍabho (bj); viṭaṭubho (sya1ed, sya2ed); viḍuḍabho (pts-vp-pli1)"><i>yadā hani viṭaṭūbho.</i></a></p>
</blockquote>
<h2><a><i>10.9</i></a></h2>
<blockquote class="gatha">
<p><a data-ref="sc25, ms20Ap1_4282, msdiv88"><i>Phussassāhaṃ pāvacane,</i></a><br>
<a><i>sāvake paribhāsayiṃ;</i></a><br>
<a><i>Yavaṃ khādatha bhuñjatha,</i></a><br>
<a><i>mā ca bhuñjatha sālayo.</i></a></p>
<p><a data-ref="sc26, pts-vp-pli1.301, ms20Ap1_4283, msdiv89"><i>Tena kammavipākena,</i></a><br>
<a><i>temāsaṃ khāditaṃ yavaṃ;</i></a><br>
<a><i>Nimantito brāhmaṇena,</i></a><br>
<a><i>verañjāyaṃ vasiṃ tadā.</i></a></p>
</blockquote>
<h2><a><i>10.10</i></a></h2>
<blockquote class="gatha">
<p><a data-ref="sc27, ms20Ap1_4284, msdiv90"><i>Nibbuddhe vattamānamhi,</i></a><br>
<a data-var="niheṭhayiṃ → nisedhayiṃ (sya1ed, sya2ed, pts-vp-pli1, mr)"><i>mallaputtaṃ niheṭhayiṃ;</i></a><br>
<a><i>Tena kammavipākena,</i></a><br>
<a><i>piṭṭhidukkhaṃ ahū mama.</i></a></p>
</blockquote>
<h2><a><i>10.11</i></a></h2>
<blockquote class="gatha">
<p><a data-ref="sc28, ms20Ap1_4285, msdiv91"><i>Tikicchako ahaṃ āsiṃ,</i></a><br>
<a><i>seṭṭhiputtaṃ virecayiṃ;</i></a><br>
<a><i>Tena kammavipākena,</i></a><br>
<a><i>hoti pakkhandikā mama.</i></a></p>
</blockquote>
<h2><a><i>10.12</i></a></h2>
<blockquote class="gatha">
<p><a data-ref="sc29, ms20Ap1_4286, msdiv92"><i>Avacāhaṃ jotipālo,</i></a><br>
<a><i>sugataṃ kassapaṃ tadā;</i></a><br>
<a><i>Kuto nu bodhi muṇḍassa,</i></a><br>
<a><i>bodhi paramadullabhā.</i></a></p>
<p><a data-ref="sc30, ms20Ap1_4287, msdiv93"><i>Tena kammavipākena,</i></a><br>
<a><i>acariṃ dukkaraṃ bahuṃ;</i></a><br>
<a><i>Chabbassānuruvelāyaṃ,</i></a><br>
<a><i>tato bodhimapāpuṇiṃ.</i></a></p>
<p><a data-ref="sc31, ms20Ap1_4288, msdiv94"><i>Nāhaṃ etena maggena,</i></a><br>
<a><i>pāpuṇiṃ bodhimuttamaṃ;</i></a><br>
<a><i>Kummaggena gavesissaṃ,</i></a><br>
<a><i>pubbakammena vārito.</i></a></p>
<p><a data-ref="sc32, ms20Ap1_4289, msdiv95"><i>Puññapāpaparikkhīṇo,</i></a><br>
<a><i>sabbasantāpavajjito;</i></a><br>
<a><i>Asoko anupāyāso,</i></a><br>
<a><i>nibbāyissamanāsavo”.</i></a></p>
<p><a data-ref="sc33, ms20Ap1_4290, msdiv96"><i>Evaṃ jino viyākāsi,</i></a><br>
<a><i>Bhikkhusaṃghassa aggato;</i></a><br>
<a><i>Sabbābhiññābalappatto,</i></a><br>
<a><i>Anotatte mahāsareti. (3367)</i></a></p>
</blockquote>
<p><a data-var="kammapilotikaṃ → pubbakammapilotikaṃ (bj); pubbakammapilotiṃ (sya1ed, sya2ed); pubbakammapiloti (pts-vp-pli1)" data-ref="sc34, ms20Ap1_4291"><i>Itthaṃ sudaṃ bhagavā attano pubbacaritaṃ kammapilotikaṃ nāma buddhāpadānadhammapariyāyaṃ abhāsitthāti.</i></a></p>
<p class="endsutta"><a data-ref="sc35, ms20Ap1_4292"><i>Pubbakammapilotikaṃ nāma buddhāpadānaṃ dasamaṃ.</i></a></p>
<p class="endsection"><a data-var="Avaṭaphalavaggo → avaṇṭaphalavaggo (bj, pts-vp-pli1); ambaṭaphalavaggo (sya1ed, sya2ed)" data-ref="sc36, ms20Ap1_4293"><i>Avaṭaphalavaggo ekūnacattālīsamo.</i></a></p>
<p class="uddana-intro"><a data-ref="sc37, ms20Ap1_4294"><i>Tassuddānaṃ</i></a></p>
<blockquote class="uddanagatha">
<p><a data-ref="sc38, ms20Ap1_4295"><i>Avaṭaṃ labujañceva,</i></a><br>
<a><i>udumbarapilakkhu ca;</i></a><br>
<a><i>Phāru vallī ca kadalī,</i></a><br>
<a><i>panaso koṭivīsako.</i></a></p>
<p><a data-ref="sc39, ms20Ap1_4296"><i>Pubbakammapiloti ca,</i></a><br>
<a><i>apadānaṃ mahesino;</i></a><br>
<a><i>Gāthāyo ekanavuti,</i></a><br>
<a><i>gaṇitāyo vibhāvibhi.</i></a></p>
</blockquote>
<p class="endsutta"><a data-ref="sc40, ms20Ap1_4297"><i>Cuddasamaṃ bhāṇavāraṃ.</i></a></p>
</article>
</section>
</div>
</body>
</html>
