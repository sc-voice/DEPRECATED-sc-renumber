<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap13">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a><i>1. Sīhāsanadāyakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.55, ms20Ap1_696, msdiv1"><i>“Nibbute lokanāthamhi,</i></a><br>
<a data-var="dvipaduttame → dipaduttame (bj, sya1ed, pts-vp-pli1); dīpaduttame (sya2ed)"><i>siddhatthe dvipaduttame;</i></a><br>
<a><i>Vitthārike pāvacane,</i></a><br>
<a><i>bāhujaññamhi sāsane.</i></a></p>
<p><a data-ref="sc2, ms20Ap1_697, msdiv2"><i>Pasannacitto sumano,</i></a><br>
<a><i>sīhāsanamakāsahaṃ;</i></a><br>
<a><i>Sīhāsanaṃ karitvāna,</i></a><br>
<a><i>pādapīṭhamakāsahaṃ.</i></a></p>
<p><a data-ref="sc3, ms20Ap1_698, msdiv3"><i>Sīhāsane ca vassante,</i></a><br>
<a><i>gharaṃ tattha akāsahaṃ;</i></a><br>
<a><i>Tena cittappasādena,</i></a><br>
<a><i>tusitaṃ upapajjahaṃ.</i></a></p>
<p><a data-ref="sc4, ms20Ap1_699, msdiv4"><i>Āyāmena catubbīsa-</i></a><br>
<a data-var="yojanaṃ āsi → yojanāsiṃsu (sya1ed, sya2ed, pts-vp-pli1, mr)"><i>yojanaṃ āsi tāvade;</i></a><br>
<a><i>Vimānaṃ sukataṃ mayhaṃ,</i></a><br>
<a><i>vitthārena catuddasa.</i></a></p>
<p><a data-var="Sataṃ → satta (sya1ed, sya2ed, pts-vp-pli1)" data-ref="sc5, ms20Ap1_700, msdiv5"><i>Sataṃ kaññāsahassāni,</i></a><br>
<a><i>parivārenti maṃ sadā;</i></a><br>
<a><i>Soṇṇamayañca pallaṅkaṃ,</i></a><br>
<a><i>byamhe āsi sunimmitaṃ.</i></a></p>
<p><a data-ref="sc6, ms20Ap1_701, msdiv6"><i>Hatthiyānaṃ assayānaṃ,</i></a><br>
<a><i>dibbayānaṃ upaṭṭhitaṃ;</i></a><br>
<a><i>Pāsādā sivikā ceva,</i></a><br>
<a><i>nibbattanti yadicchakaṃ.</i></a></p>
<p><a data-ref="sc7, ms20Ap1_702, msdiv7"><i>Maṇimayā ca pallaṅkā,</i></a><br>
<a><i>aññe sāramayā bahū;</i></a><br>
<a><i>Nibbattanti mamaṃ sabbe,</i></a><br>
<a><i>sīhāsanassidaṃ phalaṃ.</i></a></p>
<p><a data-ref="sc8, ms20Ap1_703, msdiv8"><i>Soṇṇamayā rūpimayā,</i></a><br>
<a><i>phalikāveḷuriyāmayā;</i></a><br>
<a><i>Pādukā abhirūhāmi,</i></a><br>
<a><i>pādapīṭhassidaṃ phalaṃ.</i></a></p>
<p><a data-var="Catunnavutito → catunavute ito (bj, sya1ed, sya2ed, pts-vp-pli1)" data-ref="sc9, ms20Ap1_704, msdiv9"><i>Catunnavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>puññakammassidaṃ phalaṃ.</i></a></p>
<p><a data-ref="sc10, ms20Ap1_705, msdiv10"><i>Tesattatimhito kappe,</i></a><br>
<a><i>indanāmā tayo janā;</i></a><br>
<a><i>Dvesattatimhito kappe,</i></a><br>
<a><i>tayo sumananāmakā.</i></a></p>
<p><a data-ref="sc11, ms20Ap1_706, msdiv11"><i>Samasattatito kappe,</i></a><br>
<a><i>tayo varuṇanāmakā;</i></a><br>
<a><i>Sattaratanasampannā,</i></a><br>
<a><i>catudīpamhi issarā.</i></a></p>
<p><a data-ref="sc12, ms20Ap1_707, msdiv12"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc13, ms20Ap1_708"><i>Itthaṃ sudaṃ āyasmā sīhāsanadāyako thero imā gāthāyo abhāsitthāti.</i></a></p>
<p class="endsutta"><a data-ref="sc14, ms20Ap1_709"><i>Sīhāsanadāyakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
