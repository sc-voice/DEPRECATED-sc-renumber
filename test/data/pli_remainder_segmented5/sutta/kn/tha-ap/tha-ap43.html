<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap43">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Upālivagga</i></a></p>
<h1><a data-var="1 Bhāgineyyupālittheraapadāna → bhāgineyyaupālittherāpadānaṃ (bj); upālittherāpadānaṃ (sya1ed, sya2ed)"><i>1 Bhāgineyyupālittheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1209, msdiv1"><i>“Khīṇāsavasahassehi,</i></a><br>
<a data-var="parivuto → pareto (mr)"><i>parivuto lokanāyako;</i></a><br>
<a><i>Vivekamanuyutto so,</i></a><br>
<a><i>gacchate paṭisallituṃ.</i></a></p>
<p><a data-ref="sc2, ms20Ap1_1210, msdiv2"><i>Ajinena nivatthohaṃ,</i></a><br>
<a><i>tidaṇḍaparidhārako;</i></a><br>
<a><i>Bhikkhusaṃghaparibyūḷhaṃ,</i></a><br>
<a><i>addasaṃ lokanāyakaṃ.</i></a></p>
<p><a data-ref="sc3, pts-vp-pli1.92, ms20Ap1_1211, msdiv3"><i>Ekaṃsaṃ ajinaṃ katvā,</i></a><br>
<a><i>sire katvāna añjaliṃ;</i></a><br>
<a><i>Sambuddhaṃ abhivādetvā,</i></a><br>
<a><i>santhaviṃ lokanāyakaṃ.</i></a></p>
<p><a data-ref="sc4, ms20Ap1_1212, msdiv4"><i>Yathāṇḍajā ca saṃsedā,</i></a><br>
<a><i>opapātī jalābujā;</i></a><br>
<a><i>Kākādipakkhino sabbe,</i></a><br>
<a><i>antalikkhacarā sadā.</i></a></p>
<p><a data-ref="sc5, ms20Ap1_1213, msdiv5"><i>‘Ye keci pāṇabhūtatthi,</i></a><br>
<a><i>saññino vā asaññino;</i></a><br>
<a><i>Sabbe te tava ñāṇamhi,</i></a><br>
<a><i>anto honti samogadhā.</i></a></p>
<p><a data-ref="sc6, ms20Ap1_1214, msdiv6"><i>Gandhā ca pabbateyyā ye,</i></a><br>
<a><i>himavantanaguttame;</i></a><br>
<a><i>Sabbe te tava sīlamhi,</i></a><br>
<a><i>kalāyapi na yujjare.</i></a></p>
<p><a data-ref="sc7, ms20Ap1_1215, msdiv7"><i>Mohandhakārapakkhando,</i></a><br>
<a><i>ayaṃ loko sadevako;</i></a><br>
<a><i>Tava ñāṇamhi jotante,</i></a><br>
<a><i>andhakārā vidhaṃsitā.</i></a></p>
<p><a data-ref="sc8, ms20Ap1_1216, msdiv8"><i>Yathā atthaṅgate sūriye,</i></a><br>
<a><i>honti sattā tamogatā;</i></a><br>
<a><i>Evaṃ buddhe anuppanne,</i></a><br>
<a><i>hoti loko tamogato.</i></a></p>
<p><a data-ref="sc9, ms20Ap1_1217, msdiv9"><i>Yathodayanto ādicco,</i></a><br>
<a><i>vinodeti tamaṃ sadā;</i></a><br>
<a><i>Tatheva tvaṃ buddhaseṭṭha,</i></a><br>
<a><i>viddhaṃsesi tamaṃ sadā.</i></a></p>
<p><a data-ref="sc10, ms20Ap1_1218, msdiv10"><i>Padhānapahitattosi,</i></a><br>
<a><i>buddho loke sadevake;</i></a><br>
<a><i>Tava kammābhiraddhena,</i></a><br>
<a><i>tosesi janataṃ bahuṃ’.</i></a></p>
<p><a data-ref="sc11, ms20Ap1_1219, msdiv11"><i>Taṃ sabbaṃ anumoditvā,</i></a><br>
<a><i>padumuttaro mahāmuni;</i></a><br>
<a><i>Nabhaṃ abbhuggamī dhīro,</i></a><br>
<a><i>haṃsarājāva ambare.</i></a></p>
<p><a data-ref="sc12, ms20Ap1_1220, msdiv12"><i>Abbhuggantvāna sambuddho,</i></a><br>
<a><i>mahesi padumuttaro;</i></a><br>
<a><i>Antalikkhe ṭhito satthā,</i></a><br>
<a><i>imā gāthā abhāsatha.</i></a></p>
<p><a data-ref="sc13, ms20Ap1_1221, msdiv13"><i>Yenidaṃ thavitaṃ ñāṇaṃ,</i></a><br>
<a><i>opammehi samāyutaṃ;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc14, ms20Ap1_1222, msdiv14"><i>‘Aṭṭhārasañca khattuṃ so,</i></a><br>
<a><i>devarājā bhavissati;</i></a><br>
<a><i>Pathabyā rajjaṃ tisataṃ,</i></a><br>
<a><i>vasudhaṃ āvasissati.</i></a></p>
<p><a data-ref="sc15, ms20Ap1_1223, msdiv15"><i>Pañcavīsatikkhattuñca,</i></a><br>
<a><i>cakkavattī bhavissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc16, ms20Ap1_1224, msdiv16"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc17, ms20Ap1_1225, msdiv17"><i>Tusitā hi cavitvāna,</i></a><br>
<a><i>sukkamūlena codito;</i></a><br>
<a><i>Hīnova jātiyā santo,</i></a><br>
<a><i>upāli nāma hessati.</i></a></p>
<p><a data-ref="sc18, pts-vp-pli1.93, ms20Ap1_1226, msdiv18"><i>So pacchā pabbajitvāna,</i></a><br>
<a><i>virājetvāna pāpakaṃ;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc19, ms20Ap1_1227, msdiv19"><i>Tuṭṭho ca gotamo buddho,</i></a><br>
<a><i>sakyaputto mahāyaso;</i></a><br>
<a><i>Vinayādhigataṃ tassa,</i></a><br>
<a><i>etadagge ṭhapessati’.</i></a></p>
<p><a data-ref="sc20, ms20Ap1_1228, msdiv20"><i>Saddhāyāhaṃ pabbajito,</i></a><br>
<a><i>katakicco anāsavo;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc21, ms20Ap1_1229, msdiv21"><i>Bhagavā cānukampī maṃ,</i></a><br>
<a><i>vinayehaṃ visārado;</i></a><br>
<a><i>Sakakammābhiraddho ca,</i></a><br>
<a><i>viharāmi anāsavo.</i></a></p>
<p><a data-ref="sc22, ms20Ap1_1230, msdiv22"><i>Saṃvuto pātimokkhamhi,</i></a><br>
<a><i>indriyesu ca pañcasu;</i></a><br>
<a><i>Dhāremi vinayaṃ sabbaṃ,</i></a><br>
<a data-var="ratanākaraṃ → ratanaggharaṃ (mr)"><i>kevalaṃ ratanākaraṃ.</i></a></p>
<p><a data-ref="sc23, ms20Ap1_1231, msdiv23"><i>Mamañca guṇamaññāya,</i></a><br>
<a><i>satthā loke anuttaro;</i></a><br>
<a><i>Bhikkhusaṃghe nisīditvā,</i></a><br>
<a><i>etadagge ṭhapesi maṃ.</i></a></p>
<p><a data-ref="sc24, ms20Ap1_1232, msdiv24"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="upāli thero → upālitthero (bj)" data-ref="sc25, ms20Ap1_1233"><i>Itthaṃ sudaṃ āyasmā upāli thero imā gāthāyo abhāsitthāti.</i></a></p>
<p class="endsutta"><a data-ref="sc26, ms20Ap1_1234"><i>Bhāgineyyupālittherassāpadānaṃ paṭhamaṃ.</i></a></p>
</article>
</section>
</div>
</body>
</html>
