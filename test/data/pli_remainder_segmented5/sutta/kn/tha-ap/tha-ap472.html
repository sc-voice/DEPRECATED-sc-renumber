<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap472">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sālakusumiyavagga</i></a></p>
<h1><a><i>10. Nimittabyākaraṇiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6046, msdiv59"><i>“Ajjhogāhetvā himavaṃ,</i></a><br>
<a><i>mante vāce mahaṃ tadā;</i></a><br>
<a><i>Catupaññāsasahassāni,</i></a><br>
<a><i>sissā mayhaṃ upaṭṭhahuṃ.</i></a></p>
<p><a data-ref="sc2, ms20Ap1_6047, msdiv60"><i>Adhitā vedagū sabbe,</i></a><br>
<a><i>chaḷaṅge pāramiṃ gatā;</i></a><br>
<a><i>Sakavijjāhupatthaddhā,</i></a><br>
<a><i>himavante vasanti te.</i></a></p>
<p><a data-ref="sc3, ms20Ap1_6048, msdiv61"><i>Cavitvā tusitā kāyā,</i></a><br>
<a><i>devaputto mahāyaso;</i></a><br>
<a><i>Uppajji mātukucchismiṃ,</i></a><br>
<a><i>sampajāno patissato.</i></a></p>
<p><a data-ref="sc4, ms20Ap1_6049, msdiv62"><i>Sambuddhe upapajjante,</i></a><br>
<a><i>dasasahassi kampatha;</i></a><br>
<a><i>Andhā cakkhuṃ alabhiṃsu,</i></a><br>
<a><i>uppajjantamhi nāyake.</i></a></p>
<p><a data-ref="sc5, ms20Ap1_6050, msdiv63"><i>Sabbākāraṃ pakampittha,</i></a><br>
<a><i>kevalā vasudhā ayaṃ;</i></a><br>
<a><i>Nigghosasaddaṃ sutvāna,</i></a><br>
<a data-var="ubbijjiṃsu → vimhayiṃsu (sya1ed, sya2ed, mr)"><i>ubbijjiṃsu mahājanā.</i></a></p>
<p><a data-ref="sc6, ms20Ap1_6051, msdiv64"><i>Sabbe janā samāgamma,</i></a><br>
<a><i>āgacchuṃ mama santikaṃ;</i></a><br>
<a><i>‘Vasudhāyaṃ pakampittha,</i></a><br>
<a><i>kiṃ vipāko bhavissati’.</i></a></p>
<p><a data-var="Avacāsiṃ → vidassāmi (sya1ed, sya2ed); avacāsi (pts-vp-pli1)" data-ref="sc7, ms20Ap1_6052, msdiv65"><i>Avacāsiṃ tadā tesaṃ,</i></a><br>
<a data-var="bhetha → mā bhāyittha (sya1ed, sya2ed); mā roda (mr)"><i>‘mā bhetha natthi vo bhayaṃ;</i></a><br>
<a><i>Vissatthā hotha sabbepi,</i></a><br>
<a data-var="suvatthiko → sukhatthiko (sya1ed, sya2ed, pts-vp-pli1)"><i>uppādoyaṃ suvatthiko.</i></a></p>
<p><a data-var="Aṭṭhahetūhi samphussa → aṭṭhahetūhi samphassā (sya1ed, sya2ed); aṭṭhahetuhi samphassa (pts-vp-pli1); atthahetu nisaṃsayaṃ (mr)" data-ref="sc8, ms20Ap1_6053, msdiv66"><i>Aṭṭhahetūhi samphussa,</i></a><br>
<a><i>vasudhāyaṃ pakampati;</i></a><br>
<a><i>Tathā nimittā dissanti,</i></a><br>
<a><i>obhāso vipulo mahā.</i></a></p>
<p><a data-ref="sc9, ms20Ap1_6054, msdiv67"><i>Asaṃsayaṃ buddhaseṭṭho,</i></a><br>
<a><i>uppajjissati cakkhumā’;</i></a><br>
<a><i>Saññāpetvāna janataṃ,</i></a><br>
<a><i>pañca sīle kathesahaṃ.</i></a></p>
<p><a data-ref="sc10, pts-vp-pli2.412, ms20Ap1_6055, msdiv68"><i>Sutvāna pañca sīlāni,</i></a><br>
<a><i>buddhuppādañca dullabhaṃ;</i></a><br>
<a><i>Ubbegajātā sumanā,</i></a><br>
<a><i>tuṭṭhahaṭṭhā ahaṃsu te.</i></a></p>
<p><a data-ref="sc11, ms20Ap1_6056, msdiv69"><i>Dvenavute ito kappe,</i></a><br>
<a><i>yaṃ nimittaṃ viyākariṃ;</i></a><br>
<a><i>Duggatiṃ nābhijānāmi,</i></a><br>
<a><i>byākaraṇassidaṃ phalaṃ.</i></a></p>
<p><a data-ref="sc12, ms20Ap1_6057, msdiv70"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc13, ms20Ap1_6058, msdiv71"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc14, ms20Ap1_6059, msdiv72"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (4843)</i></a></p>
</blockquote>
<p><a data-ref="sc15, ms20Ap1_6060"><i>Itthaṃ sudaṃ āyasmā nimittabyākaraṇiyo thero imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap1_6061"><i>Nimittabyākaraṇiyattherassāpadānaṃ dasamaṃ.</i></a></p>
<p class="endsection"><a data-var="Sālakusumiyavaggo → sālapupphivaggo (sya1ed, sya2ed); sālapupphiyavaggo (pts-vp-pli1)" data-ref="sc17, ms20Ap1_6062"><i>Sālakusumiyavaggo sattacattālīsamo.</i></a></p>
<p class="uddana-intro"><a data-ref="sc18, ms20Ap1_6063"><i>Tassuddānaṃ</i></a></p>
<blockquote class="uddanagatha">
<p><a data-ref="sc19, ms20Ap1_6064"><i>Sālakusumiyo thero,</i></a><br>
<a><i>pūjā nibbāpakopi ca;</i></a><br>
<a><i>Setudo tālavaṇṭī ca,</i></a><br>
<a><i>avaṭalabujappado.</i></a></p>
<p><a data-ref="sc20, ms20Ap1_6065"><i>Pilakkhapaṭibhānī ca,</i></a><br>
<a><i>veyyākaraṇiyo dijo;</i></a><br>
<a><i>Dvesattati ca gāthāyo,</i></a><br>
<a><i>gaṇitāyo vibhāvibhi.</i></a></p>
</blockquote>
</article>
</section>
</div>
</body>
</html>
