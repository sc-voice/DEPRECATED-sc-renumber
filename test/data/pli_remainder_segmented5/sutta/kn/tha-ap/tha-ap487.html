<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap487">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Paṃsukūlavagga</i></a></p>
<h1><a><i>5. Candanamāliyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6268, msdiv75"><i>“Pañca kāmaguṇe hitvā,</i></a><br>
<a><i>piyarūpe manorame;</i></a><br>
<a><i>Asītikoṭiyo hitvā,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc2, ms20Ap1_6269, msdiv76"><i>Pabbajitvāna kāyena,</i></a><br>
<a><i>pāpakammaṃ vivajjayiṃ;</i></a><br>
<a><i>Vacīduccaritaṃ hitvā,</i></a><br>
<a><i>nadīkūle vasāmahaṃ.</i></a></p>
<p><a data-ref="sc3, ms20Ap1_6270, msdiv77"><i>Ekakaṃ maṃ viharantaṃ,</i></a><br>
<a><i>buddhaseṭṭho upāgami;</i></a><br>
<a><i>Nāhaṃ jānāmi buddhoti,</i></a><br>
<a data-var="paṭisanthāraṃ → paṭisantharaṃ (bj, sya1ed, sya2ed, pts-vp-pli1); paṭisandhāraṃ (mr)"><i>akāsiṃ paṭisanthāraṃ.</i></a></p>
<p><a data-ref="sc4, ms20Ap1_6271, msdiv78"><i>Karitvā paṭisanthāraṃ,</i></a><br>
<a><i>nāmagottamapucchahaṃ;</i></a><br>
<a><i>‘Devatānusi gandhabbo,</i></a><br>
<a><i>adu sakko purindado.</i></a></p>
<p><a data-ref="sc5, ms20Ap1_6272, msdiv79"><i>Ko vā tvaṃ kassa vā putto,</i></a><br>
<a><i>mahābrahmā idhāgato;</i></a><br>
<a><i>Virocesi disā sabbā,</i></a><br>
<a><i>udayaṃ sūriyo yathā.</i></a></p>
<p><a data-ref="sc6, pts-vp-pli2.424, ms20Ap1_6273, msdiv80"><i>Sahassārāni cakkāni,</i></a><br>
<a><i>pāde dissanti mārisa;</i></a><br>
<a><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayaṃ;</i></a><br>
<a><i>Nāmagottaṃ pavedehi,</i></a><br>
<a><i>saṃsayaṃ apanehi me.</i></a></p>
<p><a data-ref="sc7, ms20Ap1_6274, msdiv81"><i>Namhi devo na gandhabbo,</i></a><br>
<a data-var="namhi → nāpi (bj)"><i>namhi sakko purindado;</i></a><br>
<a><i>Brahmabhāvo ca me natthi,</i></a><br>
<a><i>etesaṃ uttamo ahaṃ.</i></a></p>
<p><a data-ref="sc8, ms20Ap1_6275, msdiv82"><i>Atīto visayaṃ tesaṃ,</i></a><br>
<a><i>dālayiṃ kāmabandhanaṃ;</i></a><br>
<a><i>Sabbe kilese jhāpetvā,</i></a><br>
<a><i>patto sambodhimuttamaṃ’.</i></a></p>
<p><a data-ref="sc9, ms20Ap1_6276, msdiv83"><i>Tassa vācaṃ suṇitvāhaṃ,</i></a><br>
<a><i>idaṃ vacanamabraviṃ;</i></a><br>
<a><i>‘Yadi buddhoti sabbaññū,</i></a><br>
<a><i>nisīda tvaṃ mahāmune.</i></a></p>
<p><a data-ref="sc10, ms20Ap1_6277, msdiv84"><i>Tamahaṃ pūjayissāmi,</i></a><br>
<a><i>dukkhassantakaro tuvaṃ’;</i></a><br>
<a><i>Pattharitvā jinacammaṃ,</i></a><br>
<a><i>adāsi satthuno ahaṃ.</i></a></p>
<p><a data-ref="sc11, ms20Ap1_6278, msdiv85"><i>Nisīdi tattha bhagavā,</i></a><br>
<a><i>sīhova girigabbhare;</i></a><br>
<a><i>Khippaṃ pabbatamāruyha,</i></a><br>
<a><i>ambassa phalamaggahiṃ.</i></a></p>
<p><a data-ref="sc12, ms20Ap1_6279, msdiv86"><i>Sālakalyāṇikaṃ pupphaṃ,</i></a><br>
<a><i>Candanañca mahārahaṃ;</i></a><br>
<a><i>Khippaṃ paggayha taṃ sabbaṃ,</i></a><br>
<a><i>Upetvā lokanāyakaṃ.</i></a></p>
<p><a data-ref="sc13, ms20Ap1_6280, msdiv87"><i>Phalaṃ buddhassa datvāna,</i></a><br>
<a><i>sālapupphamapūjayiṃ;</i></a><br>
<a><i>Candanaṃ anulimpitvā,</i></a><br>
<a><i>avandiṃ satthuno ahaṃ.</i></a></p>
<p><a data-ref="sc14, ms20Ap1_6281, msdiv88"><i>Pasannacitto sumano,</i></a><br>
<a><i>vipulāya ca pītiyā;</i></a><br>
<a><i>Ajinamhi nisīditvā,</i></a><br>
<a><i>sumedho lokanāyako.</i></a></p>
<p><a data-ref="sc15, ms20Ap1_6282, msdiv89"><i>Mama kammaṃ pakittesi,</i></a><br>
<a><i>hāsayanto mamaṃ tadā;</i></a><br>
<a><i>‘Iminā phaladānena,</i></a><br>
<a><i>gandhamālehi cūbhayaṃ.</i></a></p>
<p><a data-ref="sc16, ms20Ap1_6283, msdiv90"><i>Pañcavīse kappasate,</i></a><br>
<a><i>devaloke ramissati;</i></a><br>
<a><i>Anūnamanasaṅkappo,</i></a><br>
<a><i>vasavattī bhavissati.</i></a></p>
<p><a data-ref="sc17, ms20Ap1_6284, msdiv91"><i>Chabbīsatikappasate,</i></a><br>
<a><i>manussattaṃ gamissati;</i></a><br>
<a><i>Bhavissati cakkavattī,</i></a><br>
<a><i>cāturanto mahiddhiko.</i></a></p>
<p><a data-ref="sc18, ms20Ap1_6285, msdiv92"><i>Vebhāraṃ nāma nagaraṃ,</i></a><br>
<a><i>vissakammena māpitaṃ;</i></a><br>
<a><i>Hessati sabbasovaṇṇaṃ,</i></a><br>
<a><i>nānāratanabhūsitaṃ.</i></a></p>
<p><a data-ref="sc19, ms20Ap1_6286, msdiv93"><i>Eteneva upāyena,</i></a><br>
<a data-var="bhave → yoniyo (sya1ed, sya2ed); yoniso (pts-vp-pli1)"><i>saṃsarissati so bhave;</i></a><br>
<a><i>Sabbattha pūjito hutvā,</i></a><br>
<a><i>devatte atha mānuse.</i></a></p>
<p><a data-ref="sc20, ms20Ap1_6287, msdiv94"><i>Pacchime bhave sampatte,</i></a><br>
<a><i>brahmabandhu bhavissati;</i></a><br>
<a><i>Agārā abhinikkhamma,</i></a><br>
<a><i>anagārī bhavissati;</i></a><br>
<a><i>Abhiññāpāragū hutvā,</i></a><br>
<a><i>nibbāyissatināsavo’.</i></a></p>
<p><a data-ref="sc21, pts-vp-pli2.425, ms20Ap1_6288, msdiv95"><i>Idaṃ vatvāna sambuddho,</i></a><br>
<a><i>sumedho lokanāyako;</i></a><br>
<a><i>Mama nijjhāyamānassa,</i></a><br>
<a><i>pakkāmi anilañjase.</i></a></p>
<p><a data-ref="sc22, ms20Ap1_6289, msdiv96"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc23, ms20Ap1_6290, msdiv97"><i>Tusitato cavitvāna,</i></a><br>
<a><i>nibbattiṃ mātukucchiyaṃ;</i></a><br>
<a><i>Bhoge me ūnatā natthi,</i></a><br>
<a><i>yamhi gabbhe vasāmahaṃ.</i></a></p>
<p><a data-ref="sc24, ms20Ap1_6291, msdiv98"><i>Mātukucchigate mayi,</i></a><br>
<a><i>annapānañca bhojanaṃ;</i></a><br>
<a><i>Mātuyā mama chandena,</i></a><br>
<a><i>nibbattati yadicchakaṃ.</i></a></p>
<p><a data-ref="sc25, ms20Ap1_6292, msdiv99"><i>Jātiyā pañcavassena,</i></a><br>
<a><i>pabbajiṃ anagāriyaṃ;</i></a><br>
<a><i>Oropitamhi kesamhi,</i></a><br>
<a><i>arahattamapāpuṇiṃ.</i></a></p>
<p><a data-ref="sc26, ms20Ap1_6293, msdiv100"><i>Pubbakammaṃ gavesanto,</i></a><br>
<a><i>orena nāddasaṃ ahaṃ;</i></a><br>
<a><i>Tiṃsakappasahassamhi,</i></a><br>
<a><i>mama kammamanussariṃ.</i></a></p>
<p><a data-ref="sc27, ms20Ap1_6294, msdiv101"><i>Namo te purisājañña,</i></a><br>
<a><i>namo te purisuttama;</i></a><br>
<a><i>Tava sāsanamāgamma,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc28, ms20Ap1_6295, msdiv102"><i>Tiṃsakappasahassamhi,</i></a><br>
<a><i>yaṃ buddhamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc29, ms20Ap1_6296, msdiv103"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc30, ms20Ap1_6297, msdiv104"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc31, ms20Ap1_6298, msdiv105"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc32, ms20Ap1_6299"><i>Itthaṃ sudaṃ āyasmā candanamāliyo thero imā gāthāyo abhāsitthāti.</i></a></p>
<p class="endsutta"><a data-ref="sc33, ms20Ap1_6300"><i>Candanamāliyattherassāpadānaṃ pañcamaṃ.</i></a></p>
</article>
</section>
</div>
</body>
</html>
