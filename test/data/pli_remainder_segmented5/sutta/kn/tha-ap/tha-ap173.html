<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap173">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kumudavagga</i></a></p>
<h1><a><i>1. Kumudamāliyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2510, msdiv1"><i>“Pabbate himavantamhi,</i></a><br>
<a><i>mahājātassaro ahu;</i></a><br>
<a><i>Tatthajo rakkhaso āsiṃ,</i></a><br>
<a><i>ghorarūpo mahabbalo.</i></a></p>
<p><a data-ref="sc2, ms20Ap1_2511, msdiv2"><i>Kumudaṃ pupphate tattha,</i></a><br>
<a><i>cakkamattāni jāyare;</i></a><br>
<a><i>Ocināmi ca taṃ pupphaṃ,</i></a><br>
<a><i>balino samitiṃ tadā.</i></a></p>
<p><a data-ref="sc3, pts-vp-pli1.187, ms20Ap1_2512, msdiv3"><i>Atthadassī tu bhagavā,</i></a><br>
<a><i>dvipadindo narāsabho;</i></a><br>
<a data-var="Pupphasaṅkocitaṃ → pupphaṃ samocitaṃ (bj); pupphaṃ saṅkocitaṃ (sya1ed, sya2ed, pts-vp-pli1)"><i>Pupphasaṅkocitaṃ disvā,</i></a><br>
<a><i>āgacchi mama santikaṃ.</i></a></p>
<p><a data-ref="sc4, ms20Ap1_2513, msdiv4"><i>Upāgatañca sambuddhaṃ,</i></a><br>
<a><i>devadevaṃ narāsabhaṃ;</i></a><br>
<a><i>Sabbañca pupphaṃ paggayha,</i></a><br>
<a><i>buddhassa abhiropayiṃ.</i></a></p>
<p><a data-ref="sc5, ms20Ap1_2514, msdiv5"><i>Yāvatā himavantantā,</i></a><br>
<a data-var="parisā sā → yāva mālā (sya1ed, sya2ed); himavantato yāva samantato (pts-vp-pli1)"><i>parisā sā tadā ahu;</i></a><br>
<a><i>Tāvacchadanasampanno,</i></a><br>
<a><i>agamāsi tathāgato.</i></a></p>
<p><a data-ref="sc6, ms20Ap1_2515, msdiv6"><i>Aṭṭhārase kappasate,</i></a><br>
<a><i>yaṃ pupphamabhiropayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc7, ms20Ap1_2516, msdiv7"><i>Ito pannarase kappe,</i></a><br>
<a><i>sattāhesuṃ janādhipā;</i></a><br>
<a><i>Sahassarathanāmā te,</i></a><br>
<a><i>cakkavattī mahabbalā.</i></a></p>
<p><a data-ref="sc8, ms20Ap1_2517, msdiv8"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc9, ms20Ap1_2518"><i>Itthaṃ sudaṃ āyasmā kumudamāliyo thero imā gāthāyo abhāsitthāti.</i></a></p>
<p class="endsutta"><a data-ref="sc10, ms20Ap1_2519"><i>Kumudamāliyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
