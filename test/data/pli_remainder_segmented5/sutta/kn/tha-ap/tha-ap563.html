<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap563">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Yasavagga</i></a></p>
<h1><a><i>11. Raṭṭhapālattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7869, msdiv179"><i>“Padumuttarassa bhagavato,</i></a><br>
<a><i>Lokajeṭṭhassa tādino;</i></a><br>
<a data-var="Varanāgo mayā → sunāgo so mayā (aṭṭha.)"><i>Varanāgo mayā dinno,</i></a><br>
<a><i>Īsādanto urūḷhavā.</i></a></p>
<p><a data-ref="sc2, ms20Ap1_7870, msdiv180"><i>Setacchattopasobhito,</i></a><br>
<a><i>sakappano sahatthipo;</i></a><br>
<a><i>Agghāpetvāna taṃ sabbaṃ,</i></a><br>
<a><i>saṃghārāmaṃ akārayiṃ.</i></a></p>
<p><a data-ref="sc3, ms20Ap1_7871, msdiv181"><i>Catupaññāsasahassāni,</i></a><br>
<a><i>pāsāde kārayiṃ ahaṃ;</i></a><br>
<a><i>Mahoghadānaṃ karitvāna,</i></a><br>
<a><i>niyyādesiṃ mahesino.</i></a></p>
<p><a data-ref="sc4, ms20Ap1_7872, msdiv182"><i>Anumodi mahāvīro,</i></a><br>
<a><i>sayambhū aggapuggalo;</i></a><br>
<a><i>Sabbe jane hāsayanto,</i></a><br>
<a><i>desesi amataṃ padaṃ.</i></a></p>
<p><a data-ref="sc5, ms20Ap1_7873, msdiv183"><i>Taṃ me buddho viyākāsi,</i></a><br>
<a><i>jalajuttamanāmako;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc6, ms20Ap1_7874, msdiv184"><i>‘Catupaññāsasahassāni,</i></a><br>
<a><i>pāsāde kārayī ayaṃ;</i></a><br>
<a><i>Kathayissāmi vipākaṃ,</i></a><br>
<a><i>suṇātha mama bhāsato.</i></a></p>
<p><a data-ref="sc7, ms20Ap1_7875, msdiv185"><i>Aṭṭhārasasahassāni,</i></a><br>
<a><i>kūṭāgārā bhavissare;</i></a><br>
<a><i>Byamhuttamamhi nibbattā,</i></a><br>
<a><i>sabbasoṇṇamayā ca te.</i></a></p>
<p><a data-ref="sc8, ms20Ap1_7876, msdiv186"><i>Paññāsakkhattuṃ devindo,</i></a><br>
<a><i>devarajjaṃ karissati;</i></a><br>
<a><i>Aṭṭhapaññāsakkhattuñca,</i></a><br>
<a><i>cakkavattī bhavissati.</i></a></p>
<p><a data-ref="sc9, ms20Ap1_7877, msdiv187"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc10, ms20Ap1_7878, msdiv188"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Aḍḍhe kule mahābhoge,</i></a><br>
<a><i>nibbattissati tāvade.</i></a></p>
<p><a data-ref="sc11, ms20Ap1_7879, msdiv189"><i>So pacchā pabbajitvāna,</i></a><br>
<a><i>sukkamūlena codito;</i></a><br>
<a><i>Raṭṭhapāloti nāmena,</i></a><br>
<a><i>hessati satthu sāvako.</i></a></p>
<p><a data-ref="sc12, ms20Ap1_7880, msdiv190"><i>Padhānapahitatto so,</i></a><br>
<a><i>upasanto nirūpadhi;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo’.</i></a></p>
<p><a data-ref="sc13, ms20Ap1_7881, msdiv191"><i>Uṭṭhāya abhinikkhamma,</i></a><br>
<a><i>jahitā bhogasampadā;</i></a><br>
<a><i>Kheḷapiṇḍeva bhogamhi,</i></a><br>
<a><i>pemaṃ mayhaṃ na vijjati.</i></a></p>
<p><a data-ref="sc14, ms20Ap1_7882, msdiv192"><i>Vīriyaṃ me dhuradhorayhaṃ,</i></a><br>
<a><i>yogakkhemādhivāhanaṃ;</i></a><br>
<a><i>Dhāremi antimaṃ dehaṃ,</i></a><br>
<a><i>sammāsambuddhasāsane.</i></a></p>
<p><a data-ref="sc15, ms20Ap1_7883, msdiv193"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc16, ms20Ap1_7884, msdiv194"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc17, ms20Ap1_7885, msdiv195"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (6440)</i></a></p>
</blockquote>
<p><a data-ref="sc18, ms20Ap1_7886"><i>Itthaṃ sudaṃ āyasmā raṭṭhapālo thero imā gāthāyo abhāsitthāti.</i></a></p>
<p class="endsutta"><a data-ref="sc19, ms20Ap1_7887"><i>Raṭṭhapālattherassāpadānaṃ ekādasamaṃ.</i></a></p>
<p class="endsection"><a data-ref="sc20, ms20Ap1_7888"><i>Yasavaggo chapaññāsamo.</i></a></p>
<p class="uddana-intro"><a data-ref="sc21, ms20Ap1_7889"><i>Tassuddānaṃ</i></a></p>
<blockquote class="uddanagatha">
<p><a data-ref="sc22, ms20Ap1_7890"><i>Yaso nadīkassapo ca,</i></a><br>
<a><i>gayākimilavajjino;</i></a><br>
<a><i>Duve uttarā bhaddajī,</i></a><br>
<a><i>sivako upavāhano;</i></a><br>
<a><i>Raṭṭhapālo ekasataṃ,</i></a><br>
<a><i>gāthānaṃ pañcanavuti.</i></a></p>
</blockquote>
<p class="endbook"><a data-ref="sc23, ms20Ap1_7891"><i>Therāpadānaṃ samattaṃ.</i></a></p>
</article>
</section>
</div>
</body>
</html>
