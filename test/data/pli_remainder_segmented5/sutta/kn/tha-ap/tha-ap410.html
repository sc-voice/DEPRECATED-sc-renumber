<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap410">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Metteyyavagga</i></a></p>
<h1><a><i>8. Todeyyattheraapadāna</i></a></h1>
</div>
<blockquote class="gatha">
<p><a data-var="vijayo → rājā vijitajayo (sya1ed, sya2ed); rajā jitañjayo (pts-vp-pli1); rājā ajitañjayo (csp1ed)" data-ref="sc1, ms20Ap1_5084, msdiv224"><i>“Rājāsi vijayo nāma,</i></a><br>
<a><i>ketumatīpuruttame;</i></a><br>
<a><i>Sūro vikkamasampanno,</i></a><br>
<a><i>puramajjhāvasī tadā.</i></a></p>
<p><a data-ref="sc2, ms20Ap1_5085, msdiv225"><i>Tassa rañño pamattassa,</i></a><br>
<a><i>aṭaviyo samuṭṭhahuṃ;</i></a><br>
<a data-var="Otārā → uttarā (sya1ed, sya2ed); ocarā (pts-vp-pli1)"><i>Otārā tuṇḍikā ceva,</i></a><br>
<a><i>raṭṭhaṃ viddhaṃsayuṃ tadā.</i></a></p>
<p><a data-ref="sc3, ms20Ap1_5086, msdiv226"><i>Paccante kupite khippaṃ,</i></a><br>
<a><i>sannipātesirindamo;</i></a><br>
<a><i>Bhaṭe ceva balatthe ca,</i></a><br>
<a><i>ariṃ niggāhayi tadā.</i></a></p>
<p><a data-ref="sc4, ms20Ap1_5087, msdiv227"><i>Hatthārohā anīkaṭṭhā,</i></a><br>
<a><i>sūrā ca cammayodhino;</i></a><br>
<a><i>Dhanuggahā ca uggā ca,</i></a><br>
<a><i>sabbe sannipatuṃ tadā.</i></a></p>
<p><a data-ref="sc5, ms20Ap1_5088, msdiv228"><i>Āḷārikā ca kappakā,</i></a><br>
<a><i>nhāpakā mālakārakā;</i></a><br>
<a><i>Sūrā vijitasaṅgāmā,</i></a><br>
<a><i>sabbe sannipatuṃ tadā.</i></a></p>
<p><a data-ref="sc6, ms20Ap1_5089, msdiv229"><i>Khaggahatthā ca purisā,</i></a><br>
<a><i>cāpahatthā ca vammino;</i></a><br>
<a><i>Luddā vijitasaṅgāmā,</i></a><br>
<a><i>sabbe sannipatuṃ tadā.</i></a></p>
<p><a data-ref="sc7, ms20Ap1_5090, msdiv230"><i>Tidhāpabhinnā mātaṅgā,</i></a><br>
<a><i>kuñjarā saṭṭhihāyanā;</i></a><br>
<a><i>Suvaṇṇakacchālaṅkārā,</i></a><br>
<a><i>sabbe sannipatuṃ tadā.</i></a></p>
<p><a data-ref="sc8, ms20Ap1_5091, msdiv231"><i>Khamā sītassa uṇhassa,</i></a><br>
<a><i>ukkāruharaṇassa ca;</i></a><br>
<a><i>Yodhājīvā katakammā,</i></a><br>
<a><i>sabbe sannipatuṃ tadā.</i></a></p>
<p><a data-ref="sc9, pts-vp-pli2.355, ms20Ap1_5092, msdiv232"><i>Saṅkhasaddaṃ bherisaddaṃ,</i></a><br>
<a data-var="utujasaddakaṃ → uddhama … (bj); uddhava … (si, pts-vp-pli1); uddaṭa … (sya1ed, sya2ed)"><i>atho utujasaddakaṃ;</i></a><br>
<a><i>Etehi te hāsayantā,</i></a><br>
<a><i>sabbe sannipatuṃ tadā.</i></a></p>
<p><a data-var="Tisūlakontimantehi → tisūlakontamantehi (bj)" data-ref="sc10, ms20Ap1_5093, msdiv233"><i>Tisūlakontimantehi ca,</i></a><br>
<a data-var="kavacatomarehi → kavacehi tomarehi (bj); dhanūhi tomarehi (sya1ed, sya2ed)"><i>kavacatomarehi ca;</i></a><br>
<a data-var="Koṭṭentānaṃ nipātentā → koṭṭayantā nipātentā (bj); koṭṭayantā nivattentā (sya1ed, sya2ed); koṭṭentānaṃ nivattantā (pts-vp-pli1)"><i>Koṭṭentānaṃ nipātentā,</i></a><br>
<a><i>sabbe sannipatuṃ tadā.</i></a></p>
<p><a data-var="Kimevātinisāmetvā → kāmevātanisāmetvā (bj); kavacāni nivāsetvā (sya1ed, sya2ed, pts-vp-pli1)" data-ref="sc11, ms20Ap1_5094, msdiv234"><i>Kimevātinisāmetvā,</i></a><br>
<a data-var="ajitaṃ jino → ajitañjino (sya1ed, sya2ed); ajitañjayo (pts-vp-pli1, csp1ed)"><i>sarājā ajitaṃ jino;</i></a><br>
<a><i>Saṭṭhi pāṇasahassāni,</i></a><br>
<a><i>sūle uttāsayiṃ tadā.</i></a></p>
<p><a data-ref="sc12, ms20Ap1_5095, msdiv235"><i>Saddaṃ mānusakākaṃsu,</i></a><br>
<a><i>‘aho rājā adhammiko;</i></a><br>
<a><i>Niraye paccamānassa,</i></a><br>
<a><i>kadā anto bhavissati’.</i></a></p>
<p><a data-ref="sc13, ms20Ap1_5096, msdiv236"><i>Sayanehaṃ tuvaṭṭento,</i></a><br>
<a><i>passāmi niraye tadā;</i></a><br>
<a><i>Na supāmi divārattiṃ,</i></a><br>
<a><i>sūlena tajjayanti maṃ.</i></a></p>
<p><a data-ref="sc14, ms20Ap1_5097, msdiv237"><i>Kiṃ pamādena rajjena,</i></a><br>
<a><i>vāhanena balena ca;</i></a><br>
<a><i>Na te pahonti dhāretuṃ,</i></a><br>
<a data-var="tāpayanti → tāsayanti (bj, sya1ed, sya2ed, pts-vp-pli1)"><i>tāpayanti mamaṃ sadā.</i></a></p>
<p><a data-ref="sc15, ms20Ap1_5098, msdiv238"><i>Kiṃ me puttehi dārehi,</i></a><br>
<a><i>rajjena sakalena ca;</i></a><br>
<a><i>Yannūna pabbajeyyāhaṃ,</i></a><br>
<a><i>gatimaggaṃ visodhaye.</i></a></p>
<p><a data-ref="sc16, ms20Ap1_5099, msdiv239"><i>Saṭṭhi nāgasahassāni,</i></a><br>
<a><i>sabbālaṅkārabhūsite;</i></a><br>
<a><i>Suvaṇṇakacche mātaṅge,</i></a><br>
<a><i>hemakappanavāsase.</i></a></p>
<p><a data-ref="sc17, ms20Ap1_5100, msdiv240"><i>Ārūḷhe gāmaṇīyehi,</i></a><br>
<a><i>tomaraṅkusapāṇibhi;</i></a><br>
<a><i>Saṅgāmāvacare ṭhāne,</i></a><br>
<a><i>anapekkho vihāyahaṃ;</i></a><br>
<a><i>Sakakammena santatto,</i></a><br>
<a><i>nikkhamiṃ anagāriyaṃ.</i></a></p>
<p><a data-ref="sc18, ms20Ap1_5101, msdiv241"><i>Saṭṭhi assasahassāni,</i></a><br>
<a><i>sabbālaṅkārabhūsite;</i></a><br>
<a><i>Ājānīyeva jātiyā,</i></a><br>
<a><i>sindhave sīghavāhane.</i></a></p>
<p><a data-ref="sc19, ms20Ap1_5102, msdiv242"><i>Ārūḷhe gāmaṇīyehi,</i></a><br>
<a><i>cāpahatthehi vammibhi;</i></a><br>
<a data-var="Pahāretvāna → pahāyitvāna (bj, pts-vp-pli1); chaḍḍayitvāna (sya1ed, sya2ed)"><i>Pahāretvāna te sabbe,</i></a><br>
<a><i>nikkhamiṃ anagāriyaṃ.</i></a></p>
<p><a data-ref="sc20, ms20Ap1_5103, msdiv243"><i>Saṭṭhi rathasahassāni,</i></a><br>
<a><i>sabbālaṅkārabhūsite;</i></a><br>
<a><i>Dīpe athopi veyagghe,</i></a><br>
<a><i>sannaddhe ussitaddhaje;</i></a><br>
<a data-var="parihāretvā → parivajjetvā (sya1ed, sya2ed); parihāyitvā (pts-vp-pli1)"><i>Te sabbe parihāretvā,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc21, pts-vp-pli2.356, ms20Ap1_5104, msdiv244"><i>Saṭṭhi dhenusahassāni,</i></a><br>
<a><i>sabbā kaṃsūpadhāraṇā;</i></a><br>
<a data-var="Tāyopi → gāviyo (sya1ed, sya2ed); dhenuyo (mr)"><i>Tāyopi chaḍḍayitvāna,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc22, ms20Ap1_5105, msdiv245"><i>Saṭṭhi itthisahassāni,</i></a><br>
<a><i>sabbālaṅkārabhūsitā;</i></a><br>
<a><i>Vicittavatthābharaṇā,</i></a><br>
<a><i>āmukkamaṇikuṇḍalā.</i></a></p>
<p><a data-ref="sc23, ms20Ap1_5106, msdiv246"><i>Aḷārapamhā hasulā,</i></a><br>
<a><i>susaññā tanumajjhimā;</i></a><br>
<a><i>Tā hitvā kandamānāyo,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc24, ms20Ap1_5107, msdiv247"><i>Saṭṭhi gāmasahassāni,</i></a><br>
<a><i>paripuṇṇāni sabbaso;</i></a><br>
<a><i>Chaḍḍayitvāna taṃ rajjaṃ,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc25, ms20Ap1_5108, msdiv248"><i>Nagarā nikkhamitvāna,</i></a><br>
<a><i>himavantamupāgamiṃ;</i></a><br>
<a><i>Bhāgīrathīnadītīre,</i></a><br>
<a><i>assamaṃ māpayiṃ ahaṃ.</i></a></p>
<p><a data-ref="sc26, ms20Ap1_5109, msdiv249"><i>Paṇṇasālaṃ karitvāna,</i></a><br>
<a><i>Agyāgāraṃ akāsahaṃ;</i></a><br>
<a><i>Āraddhavīriyo pahitatto,</i></a><br>
<a><i>Vasāmi assame ahaṃ.</i></a></p>
<p><a data-ref="sc27, ms20Ap1_5110, msdiv250"><i>Maṇḍape rukkhamūle vā,</i></a><br>
<a><i>suññāgāre ca jhāyato;</i></a><br>
<a><i>Na tu vijjati tāso me,</i></a><br>
<a><i>na passe bhayabheravaṃ.</i></a></p>
<p><a data-ref="sc28, ms20Ap1_5111, msdiv251"><i>Sumedho nāma sambuddho,</i></a><br>
<a><i>aggo kāruṇiko muni;</i></a><br>
<a><i>Ñāṇālokena jotanto,</i></a><br>
<a><i>loke uppajji tāvade.</i></a></p>
<p><a data-ref="sc29, ms20Ap1_5112, msdiv252"><i>Mama assamasāmantā,</i></a><br>
<a><i>yakkho āsi mahiddhiko;</i></a><br>
<a><i>Buddhaseṭṭhamhi uppanne,</i></a><br>
<a><i>ārocesi mamaṃ tadā.</i></a></p>
<p><a data-ref="sc30, ms20Ap1_5113, msdiv253"><i>‘Buddho loke samuppanno,</i></a><br>
<a><i>sumedho nāma cakkhumā;</i></a><br>
<a><i>Tāreti janataṃ sabbaṃ,</i></a><br>
<a><i>tampi so tārayissati’.</i></a></p>
<p><a data-ref="sc31, ms20Ap1_5114, msdiv254"><i>Yakkhassa vacanaṃ sutvā,</i></a><br>
<a><i>saṃviggo āsi tāvade;</i></a><br>
<a><i>Buddho buddhoti cintento,</i></a><br>
<a><i>assamaṃ paṭisāmayiṃ.</i></a></p>
<p><a data-ref="sc32, ms20Ap1_5115, msdiv255"><i>Aggidāruñca chaḍḍetvā,</i></a><br>
<a><i>saṃsāmetvāna santhataṃ;</i></a><br>
<a><i>Assamaṃ abhivanditvā,</i></a><br>
<a><i>nikkhamiṃ vipinā ahaṃ.</i></a></p>
<p><a data-ref="sc33, ms20Ap1_5116, msdiv256"><i>Tato candanamādāya,</i></a><br>
<a><i>gāmā gāmaṃ purā puraṃ;</i></a><br>
<a><i>Devadevaṃ gavesanto,</i></a><br>
<a><i>upagacchiṃ vināyakaṃ.</i></a></p>
<p><a data-ref="sc34, ms20Ap1_5117, msdiv257"><i>Bhagavā tamhi samaye,</i></a><br>
<a><i>sumedho lokanāyako;</i></a><br>
<a><i>Catusaccaṃ pakāsento,</i></a><br>
<a><i>bodheti janataṃ bahuṃ.</i></a></p>
<p><a data-ref="sc35, ms20Ap1_5118, msdiv258"><i>Añjaliṃ paggahetvāna,</i></a><br>
<a><i>sīse katvāna candanaṃ;</i></a><br>
<a><i>Sambuddhaṃ abhivādetvā,</i></a><br>
<a><i>imā gāthā abhāsahaṃ.</i></a></p>
<p><a data-ref="sc36, ms20Ap1_5119, msdiv259"><i>‘Vassike pupphamānamhi,</i></a><br>
<a><i>santike upavāyati;</i></a><br>
<a><i>Tvaṃ vīra guṇagandhena,</i></a><br>
<a><i>disā sabbā pavāyasi.</i></a></p>
<p><a data-ref="sc37, ms20Ap1_5120, msdiv260"><i>Campake nāgavanike,</i></a><br>
<a><i>atimuttakaketake;</i></a><br>
<a><i>Sālesu pupphamānesu,</i></a><br>
<a><i>anuvātaṃ pavāyati.</i></a></p>
<p><a data-ref="sc38, pts-vp-pli2.357, ms20Ap1_5121, msdiv261"><i>Tava gandhaṃ suṇitvāna,</i></a><br>
<a><i>himavantā idhāgamiṃ;</i></a><br>
<a><i>Pūjemi taṃ mahāvīra,</i></a><br>
<a><i>lokajeṭṭha mahāyasa’.</i></a></p>
<p><a data-ref="sc39, ms20Ap1_5122, msdiv262"><i>Varacandanenānulimpiṃ,</i></a><br>
<a><i>sumedhaṃ lokanāyakaṃ;</i></a><br>
<a><i>Sakaṃ cittaṃ pasādetvā,</i></a><br>
<a><i>tuṇhī aṭṭhāsi tāvade.</i></a></p>
<p><a data-ref="sc40, ms20Ap1_5123, msdiv263"><i>Sumedho nāma bhagavā,</i></a><br>
<a><i>lokajeṭṭho narāsabho;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc41, ms20Ap1_5124, msdiv264"><i>‘Yo me guṇe pakittesi,</i></a><br>
<a><i>candanañca apūjayi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc42, ms20Ap1_5125, msdiv265"><i>Ādeyyavākyavacano,</i></a><br>
<a><i>brahmā uju patāpavā;</i></a><br>
<a><i>Pañcavīsatikappāni,</i></a><br>
<a><i>sappabhāso bhavissati.</i></a></p>
<p><a data-ref="sc43, ms20Ap1_5126, msdiv266"><i>Chabbīsatikappasate,</i></a><br>
<a><i>devaloke ramissati;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
<p><a data-ref="sc44, ms20Ap1_5127, msdiv267"><i>Tettiṃsakkhattuṃ devindo,</i></a><br>
<a><i>devarajjaṃ karissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc45, ms20Ap1_5128, msdiv268"><i>Tato cutoyaṃ manujo,</i></a><br>
<a><i>manussattaṃ gamissati;</i></a><br>
<a><i>Puññakammena saṃyutto,</i></a><br>
<a><i>brahmabandhu bhavissati.</i></a></p>
<p><a data-ref="sc46, ms20Ap1_5129, msdiv269"><i>Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Tilakkhaṇena sampanno,</i></a><br>
<a><i>bāvarī nāma brāhmaṇo.</i></a></p>
<p><a data-ref="sc47, ms20Ap1_5130, msdiv270"><i>Tassa sisso bhavitvāna,</i></a><br>
<a><i>hessati mantapāragū;</i></a><br>
<a><i>Upagantvāna sambuddhaṃ,</i></a><br>
<a><i>gotamaṃ sakyapuṅgavaṃ.</i></a></p>
<p><a data-ref="sc48, ms20Ap1_5131, msdiv271"><i>Pucchitvā nipuṇe pañhe,</i></a><br>
<a data-var="bhāvayitvāna añjasaṃ → hāsayitvāna mānasaṃ (sya1ed, sya2ed); bhāvayitvāna sañcayaṃ (mr)"><i>bhāvayitvāna añjasaṃ;</i></a><br>
<a><i>Sabbāsave pariññāya,</i></a><br>
<a><i>viharissatināsavo’.</i></a></p>
<p><a data-ref="sc49, ms20Ap1_5132, msdiv272"><i>Tividhaggi nibbutā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc50, ms20Ap1_5133, msdiv273"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc51, ms20Ap1_5134, msdiv274"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc52, ms20Ap1_5135, msdiv275"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc53, ms20Ap1_5136"><i>Itthaṃ sudaṃ āyasmā todeyyo thero imā gāthāyo abhāsitthāti.</i></a></p>
<p class="endsutta"><a data-ref="sc54, ms20Ap1_5137"><i>Todeyyattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
