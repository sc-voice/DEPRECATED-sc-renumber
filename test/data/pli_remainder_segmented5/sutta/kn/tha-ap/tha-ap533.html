<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap533">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a data-var="1 Mahākaccāyanattheraapadāna → mahākaccānattherāpadānaṃ (bj, pts-vp-pli1)"><i>1 Mahākaccāyanattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6948, msdiv1"><i>“Padumuttaro nāma jino,</i></a><br>
<a><i>anejo ajitaṃ jayo;</i></a><br>
<a><i>Satasahasse kappānaṃ,</i></a><br>
<a><i>ito uppajji nāyako.</i></a></p>
<p><a data-ref="sc2, ms20Ap1_6949, msdiv2"><i>Vīro kamalapattakkho,</i></a><br>
<a><i>sasaṅkavimalānano;</i></a><br>
<a data-var="Kanakācalasaṅkāso → kañcanatacasaṅkāso (sya1ed, sya2ed)"><i>Kanakācalasaṅkāso,</i></a><br>
<a><i>ravidittisamappabho.</i></a></p>
<p><a data-ref="sc3, ms20Ap1_6950, msdiv3"><i>Sattanettamanohārī,</i></a><br>
<a><i>varalakkhaṇabhūsito;</i></a><br>
<a><i>Sabbavākyapathātīto,</i></a><br>
<a><i>manujāmarasakkato.</i></a></p>
<p><a data-ref="sc4, ms20Ap1_6951, msdiv4"><i>Sambuddho bodhayaṃ satte,</i></a><br>
<a><i>vāgīso madhurassaro;</i></a><br>
<a><i>Karuṇānibandhasantāno,</i></a><br>
<a><i>parisāsu visārado.</i></a></p>
<p><a data-ref="sc5, pts-vp-pli2.464, ms20Ap1_6952, msdiv5"><i>Deseti madhuraṃ dhammaṃ,</i></a><br>
<a><i>catusaccūpasaṃhitaṃ;</i></a><br>
<a><i>Nimugge mohapaṅkamhi,</i></a><br>
<a><i>samuddharati pāṇine.</i></a></p>
<p><a data-ref="sc6, ms20Ap1_6953, msdiv6"><i>Tadā ekacaro hutvā,</i></a><br>
<a><i>tāpaso himavālayo;</i></a><br>
<a><i>Nabhasā mānusaṃ lokaṃ,</i></a><br>
<a><i>gacchanto jinamaddasaṃ.</i></a></p>
<p><a data-ref="sc7, ms20Ap1_6954, msdiv7"><i>Upecca santikaṃ tassa,</i></a><br>
<a><i>assosiṃ dhammadesanaṃ;</i></a><br>
<a><i>Vaṇṇayantassa vīrassa,</i></a><br>
<a><i>sāvakassa mahāguṇaṃ.</i></a></p>
<p><a data-ref="sc8, ms20Ap1_6955, msdiv8"><i>‘Saṃkhittena mayā vuttaṃ,</i></a><br>
<a><i>vitthārena pakāsayaṃ;</i></a><br>
<a><i>Parisaṃ mañca toseti,</i></a><br>
<a><i>yathā kaccāyano ayaṃ.</i></a></p>
<p><a data-var="evamidhekaccaṃ → evaṃ vidhaṃ kañci (bj, pts-vp-pli1)" data-ref="sc9, ms20Ap1_6956, msdiv9"><i>Nāhaṃ evamidhekaccaṃ,</i></a><br>
<a><i>aññaṃ passāmi sāvakaṃ;</i></a><br>
<a data-var="Tasmātadagge → tasmetadagge (si)"><i>Tasmātadagge esaggo,</i></a><br>
<a><i>evaṃ dhāretha bhikkhavo’.</i></a></p>
<p><a data-ref="sc10, ms20Ap1_6957, msdiv10"><i>Tadāhaṃ vimhito hutvā,</i></a><br>
<a><i>sutvā vākyaṃ manoramaṃ;</i></a><br>
<a><i>Himavantaṃ gamitvāna,</i></a><br>
<a data-var="āhitvā → āhatvā (bj, pts-vp-pli1)"><i>āhitvā pupphasañcayaṃ.</i></a></p>
<p><a data-ref="sc11, ms20Ap1_6958, msdiv11"><i>Pūjetvā lokasaraṇaṃ,</i></a><br>
<a><i>taṃ ṭhānamabhipatthayiṃ;</i></a><br>
<a><i>Tadā mamāsayaṃ ñatvā,</i></a><br>
<a><i>byākāsi sa raṇañjaho.</i></a></p>
<p><a data-ref="sc12, ms20Ap1_6959, msdiv12"><i>‘Passathetaṃ isivaraṃ,</i></a><br>
<a><i>niddhantakanakattacaṃ;</i></a><br>
<a><i>Uddhaggalomaṃ pīṇaṃsaṃ,</i></a><br>
<a><i>acalaṃ pañjaliṃ ṭhitaṃ.</i></a></p>
<p><a data-ref="sc13, ms20Ap1_6960, msdiv13"><i>Hāsaṃ supuṇṇanayanaṃ,</i></a><br>
<a><i>buddhavaṇṇagatāsayaṃ;</i></a><br>
<a data-var="Dhammajaṃ uggahadayaṃ → dhammaṃva viggahavaraṃ (bj); dhammapaṭiggahavaraṃ (pts-vp-pli1)"><i>Dhammajaṃ uggahadayaṃ,</i></a><br>
<a><i>amatāsittasannibhaṃ’.</i></a></p>
<p><a data-ref="sc14, ms20Ap1_6961, msdiv14"><i>Kaccānassa guṇaṃ sutvā,</i></a><br>
<a><i>taṃ ṭhānaṃ patthayaṃ ṭhito;</i></a><br>
<a><i>Anāgatamhi addhāne,</i></a><br>
<a><i>gotamassa mahāmune.</i></a></p>
<p><a data-ref="sc15, ms20Ap1_6962, msdiv15"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Kaccāno nāma nāmena,</i></a><br>
<a><i>hessati satthu sāvako.</i></a></p>
<p><a data-ref="sc16, ms20Ap1_6963, msdiv16"><i>Bahussuto mahāñāṇī,</i></a><br>
<a><i>adhippāyavidū mune;</i></a><br>
<a><i>Pāpuṇissati taṃ ṭhānaṃ,</i></a><br>
<a><i>yathāyaṃ byākato mayā.</i></a></p>
<p><a data-ref="sc17, ms20Ap1_6964, msdiv17"><i>Satasahassito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc18, ms20Ap1_6965, msdiv18"><i>Duve bhave saṃsarāmi,</i></a><br>
<a><i>devatte atha mānuse;</i></a><br>
<a><i>Aññaṃ gatiṃ na gacchāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc19, ms20Ap1_6966, msdiv19"><i>Duve kule pajāyāmi,</i></a><br>
<a><i>khattiye atha brāhmaṇe;</i></a><br>
<a><i>Nīce kule na jāyāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc20, pts-vp-pli2.465, ms20Ap1_6967, msdiv20"><i>Pacchime ca bhave dāni,</i></a><br>
<a data-var="ujjeniyaṃ pure → jāto ujjeniyā pure (bj); ujjeniyaṃ pure rame (sya1ed, sya2ed); jāto ujjeniye pure (pts-vp-pli1)"><i>jāto ujjeniyaṃ pure;</i></a><br>
<a><i>Pajjotassa ca caṇḍassa,</i></a><br>
<a data-var="purohitadijādhino → purohitadijātino (bj, pts-vp-pli1); purohitanujātino (sya1ed, sya2ed)"><i>purohitadijādhino.</i></a></p>
<p><a data-var="tiriṭivacchassa → tiriṭavacchassa (bj); tipitivacchassa (sya1ed, sya2ed); tirīṭivacchassa (pts-vp-pli1)" data-ref="sc21, ms20Ap1_6968, msdiv21"><i>Putto tiriṭivacchassa,</i></a><br>
<a><i>nipuṇo vedapāragū;</i></a><br>
<a><i>Mātā ca candimā nāma,</i></a><br>
<a><i>kaccānohaṃ varattaco.</i></a></p>
<p><a data-ref="sc22, ms20Ap1_6969, msdiv22"><i>Vīmaṃsanatthaṃ buddhassa,</i></a><br>
<a><i>bhūmipālena pesito;</i></a><br>
<a><i>Disvā mokkhapuradvāraṃ,</i></a><br>
<a><i>nāyakaṃ guṇasañcayaṃ.</i></a></p>
<p><a data-ref="sc23, ms20Ap1_6970, msdiv23"><i>Sutvā ca vimalaṃ vākyaṃ,</i></a><br>
<a><i>gatipaṅkavisosanaṃ;</i></a><br>
<a><i>Pāpuṇiṃ amataṃ santaṃ,</i></a><br>
<a><i>sesehi saha sattahi.</i></a></p>
<p><a data-ref="sc24, ms20Ap1_6971, msdiv24"><i>Adhippāyavidū jāto,</i></a><br>
<a><i>sugatassa mahāmate;</i></a><br>
<a><i>Ṭhapito etadagge ca,</i></a><br>
<a><i>susamiddhamanoratho.</i></a></p>
<p><a data-ref="sc25, ms20Ap1_6972, msdiv25"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc26, ms20Ap1_6973, msdiv26"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc27, ms20Ap1_6974, msdiv27"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="mahākaccāyano → mahākaccāno (bj, pts-vp-pli1)" data-ref="sc28, ms20Ap1_6975"><i>Itthaṃ sudaṃ āyasmā mahākaccāyano thero imā gāthāyo abhāsitthāti.</i></a></p>
<p class="endsutta"><a data-ref="sc29, ms20Ap1_6976"><i>Mahākaccāyanattherassāpadānaṃ paṭhamaṃ.</i></a></p>
</article>
</section>
</div>
</body>
</html>
