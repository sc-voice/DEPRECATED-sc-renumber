<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap117">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Mahāparivāravagga</i></a></p>
<h1><a><i>5. Suvaṇṇapupphiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1988, msdiv40"><i>“Vipassī nāma bhagavā,</i></a><br>
<a><i>lokajeṭṭho narāsabho;</i></a><br>
<a><i>Nisinno janakāyassa,</i></a><br>
<a><i>desesi amataṃ padaṃ.</i></a></p>
<p><a data-ref="sc2, ms20Ap1_1989, msdiv41"><i>Tassāhaṃ dhammaṃ sutvāna,</i></a><br>
<a><i>dvipadindassa tādino;</i></a><br>
<a><i>Soṇṇapupphāni cattāri,</i></a><br>
<a><i>buddhassa abhiropayiṃ.</i></a></p>
<p><a data-ref="sc3, ms20Ap1_1990, msdiv42"><i>Suvaṇṇacchadanaṃ āsi,</i></a><br>
<a><i>yāvatā parisā tadā;</i></a><br>
<a><i>Buddhābhā ca suvaṇṇābhā,</i></a><br>
<a><i>āloko vipulo ahu.</i></a></p>
<p><a data-ref="sc4, ms20Ap1_1991, msdiv43"><i>Udaggacitto sumano,</i></a><br>
<a><i>vedajāto katañjalī;</i></a><br>
<a><i>Vittisañjanano tesaṃ,</i></a><br>
<a><i>diṭṭhadhammasukhāvaho.</i></a></p>
<p><a data-ref="sc5, ms20Ap1_1992, msdiv44"><i>Āyācitvāna sambuddhaṃ,</i></a><br>
<a><i>vanditvāna ca subbataṃ;</i></a><br>
<a><i>Pāmojjaṃ janayitvāna,</i></a><br>
<a><i>sakaṃ bhavanupāgamiṃ.</i></a></p>
<p><a data-ref="sc6, ms20Ap1_1993, msdiv45"><i>Bhavane upaviṭṭhohaṃ,</i></a><br>
<a><i>buddhaseṭṭhaṃ anussariṃ;</i></a><br>
<a><i>Tena cittappasādena,</i></a><br>
<a><i>tusitaṃ upapajjahaṃ.</i></a></p>
<p><a data-ref="sc7, ms20Ap1_1994, msdiv46"><i>Ekanavutito kappe,</i></a><br>
<a><i>yaṃ pupphamabhiropayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc8, ms20Ap1_1995, msdiv47"><i>Soḷasāsiṃsu rājāno,</i></a><br>
<a><i>nemisammatanāmakā;</i></a><br>
<a><i>Tetālīse ito kappe,</i></a><br>
<a><i>cakkavattī mahabbalā.</i></a></p>
<p><a data-ref="sc9, ms20Ap1_1996, msdiv48"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc10, ms20Ap1_1997"><i>Itthaṃ sudaṃ āyasmā suvaṇṇapupphiyo thero imā gāthāyo abhāsitthāti.</i></a></p>
<p class="endsutta"><a data-ref="sc11, ms20Ap1_1998"><i>Suvaṇṇapupphiyattherassāpadānaṃ pañcamaṃ.</i></a></p>
</article>
</section>
</div>
</body>
</html>
