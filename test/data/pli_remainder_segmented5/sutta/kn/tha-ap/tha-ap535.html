<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap535">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a><i>3. Mahākappinattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7017, msdiv66"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a data-var="ajaṭākāse → jagadākāse (bj); ajatākāse (sya1ed, sya2ed); jaladākāse (pts-vp-pli1)"><i>Udito ajaṭākāse,</i></a><br>
<a><i>ravīva saradambare.</i></a></p>
<p><a data-ref="sc2, ms20Ap1_7018, msdiv67"><i>Vacanābhāya bodheti,</i></a><br>
<a><i>veneyyapadumāni so;</i></a><br>
<a><i>Kilesapaṅkaṃ soseti,</i></a><br>
<a><i>matiraṃsīhi nāyako.</i></a></p>
<p><a data-var="yase → yaso (bj, pts-vp-pli1)" data-ref="sc3, ms20Ap1_7019, msdiv68"><i>Titthiyānaṃ yase hanti,</i></a><br>
<a><i>khajjotābhā yathā ravi;</i></a><br>
<a><i>Saccatthābhaṃ pakāseti,</i></a><br>
<a><i>ratanaṃva divākaro.</i></a></p>
<p><a data-ref="sc4, ms20Ap1_7020, msdiv69"><i>Guṇānaṃ āyatibhūto,</i></a><br>
<a><i>ratanānaṃva sāgaro;</i></a><br>
<a><i>Pajjunnoriva bhūtāni,</i></a><br>
<a><i>dhammameghena vassati.</i></a></p>
<p><a data-ref="sc5, ms20Ap1_7021, msdiv70"><i>Akkhadasso tadā āsiṃ,</i></a><br>
<a><i>nagare haṃsasavhaye;</i></a><br>
<a><i>Upecca dhammamassosiṃ,</i></a><br>
<a><i>jalajuttamanāmino.</i></a></p>
<p><a data-ref="sc6, ms20Ap1_7022, msdiv71"><i>Ovādakassa bhikkhūnaṃ,</i></a><br>
<a><i>sāvakassa katāvino;</i></a><br>
<a><i>Guṇaṃ pakāsayantassa,</i></a><br>
<a data-var="tappayantassa → tosayantassa (bj); hāsayantassa (sya1ed, sya2ed); vāsayantassa (pts-vp-pli1)"><i>tappayantassa me manaṃ.</i></a></p>
<p><a data-ref="sc7, ms20Ap1_7023, msdiv72"><i>Sutvā patīto sumano,</i></a><br>
<a><i>nimantetvā tathāgataṃ;</i></a><br>
<a><i>Sasissaṃ bhojayitvāna,</i></a><br>
<a><i>taṃ ṭhānamabhipatthayiṃ.</i></a></p>
<p><a data-ref="sc8, ms20Ap1_7024, msdiv73"><i>Tadā haṃsasamabhāgo,</i></a><br>
<a data-var="haṃsadundubhinissano → haṃsadundubhisussaro (bj); haṃsadundubhinīvaco (pts-vp-pli1)"><i>haṃsadundubhinissano;</i></a><br>
<a><i>‘Passathetaṃ mahāmattaṃ,</i></a><br>
<a><i>vinicchayavisāradaṃ.</i></a></p>
<p><a data-ref="sc9, ms20Ap1_7025, msdiv74"><i>Patitaṃ pādamūle me,</i></a><br>
<a><i>samuggatatanūruhaṃ;</i></a><br>
<a><i>Jīmūtavaṇṇaṃ pīṇaṃsaṃ,</i></a><br>
<a><i>pasannanayanānanaṃ.</i></a></p>
<p><a data-ref="sc10, ms20Ap1_7026, msdiv75"><i>Parivārena mahatā,</i></a><br>
<a><i>rājayuttaṃ mahāyasaṃ;</i></a><br>
<a><i>Eso katāvino ṭhānaṃ,</i></a><br>
<a><i>pattheti muditāsayo.</i></a></p>
<p><a data-ref="sc11, pts-vp-pli2.469, ms20Ap1_7027, msdiv76"><i>Iminā paṇipātena,</i></a><br>
<a data-var="cāgena paṇidhīhi ca → cetanāpaṇidhīhi ca (bj)"><i>cāgena paṇidhīhi ca;</i></a><br>
<a><i>Kappasatasahassāni,</i></a><br>
<a><i>nupapajjati duggatiṃ.</i></a></p>
<p><a data-ref="sc12, ms20Ap1_7028, msdiv77"><i>Devesu devasobhaggaṃ,</i></a><br>
<a><i>manussesu mahantataṃ;</i></a><br>
<a data-var="Anubhotvāna sesena → anubhotvāvasesena (bj, sya1ed, sya2ed)"><i>Anubhotvāna sesena,</i></a><br>
<a><i>nibbānaṃ pāpuṇissati.</i></a></p>
<p><a data-ref="sc13, ms20Ap1_7029, msdiv78"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc14, ms20Ap1_7030, msdiv79"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Kappino nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc15, ms20Ap1_7031, msdiv80"><i>Tatohaṃ sukataṃ kāraṃ,</i></a><br>
<a><i>katvāna jinasāsane;</i></a><br>
<a><i>Jahitvā mānusaṃ dehaṃ,</i></a><br>
<a><i>tusitaṃ agamāsahaṃ.</i></a></p>
<p><a data-ref="sc16, ms20Ap1_7032, msdiv81"><i>Devamānusarajjāni,</i></a><br>
<a><i>sataso anusāsiya;</i></a><br>
<a><i>Bārāṇasiyamāsanne,</i></a><br>
<a><i>jāto keniyajātiyaṃ.</i></a></p>
<p><a data-var="Sahassaparivārena → satasahassaparivāro (sya1ed, sya2ed)" data-ref="sc17, ms20Ap1_7033, msdiv82"><i>Sahassaparivārena,</i></a><br>
<a><i>sapajāpatiko ahaṃ;</i></a><br>
<a><i>Pañca paccekabuddhānaṃ,</i></a><br>
<a><i>satāni samupaṭṭhahiṃ.</i></a></p>
<p><a data-ref="sc18, ms20Ap1_7034, msdiv83"><i>Temāsaṃ bhojayitvāna,</i></a><br>
<a><i>pacchādamha ticīvaraṃ;</i></a><br>
<a><i>Tato cutā mayaṃ sabbe,</i></a><br>
<a><i>ahumha tidasūpagā.</i></a></p>
<p><a data-ref="sc19, ms20Ap1_7035, msdiv84"><i>Puno sabbe manussattaṃ,</i></a><br>
<a><i>agamimha tato cutā;</i></a><br>
<a><i>Kukkuṭamhi pure jātā,</i></a><br>
<a><i>himavantassa passato.</i></a></p>
<p><a data-ref="sc20, ms20Ap1_7036, msdiv85"><i>Kappino nāmahaṃ āsiṃ,</i></a><br>
<a><i>rājaputto mahāyaso;</i></a><br>
<a><i>Sesāmaccakule jātā,</i></a><br>
<a><i>mameva parivārayuṃ.</i></a></p>
<p><a data-ref="sc21, ms20Ap1_7037, msdiv86"><i>Mahārajjasukhaṃ patto,</i></a><br>
<a><i>sabbakāmasamiddhimā;</i></a><br>
<a><i>Vāṇijehi samakkhātaṃ,</i></a><br>
<a><i>buddhuppādamahaṃ suṇiṃ.</i></a></p>
<p><a data-ref="sc22, ms20Ap1_7038, msdiv87"><i>‘Buddho loke samuppanno,</i></a><br>
<a><i>asamo ekapuggalo;</i></a><br>
<a><i>So pakāseti saddhammaṃ,</i></a><br>
<a><i>amataṃ sukhamuttamaṃ.</i></a></p>
<p><a data-ref="sc23, ms20Ap1_7039, msdiv88"><i>Suyuttā tassa sissā ca,</i></a><br>
<a><i>sumuttā ca anāsavā’;</i></a><br>
<a><i>Sutvā nesaṃ suvacanaṃ,</i></a><br>
<a><i>sakkaritvāna vāṇije.</i></a></p>
<p><a data-ref="sc24, ms20Ap1_7040, msdiv89"><i>Pahāya rajjaṃ sāmacco,</i></a><br>
<a><i>nikkhamiṃ buddhamāmako;</i></a><br>
<a><i>Nadiṃ disvā mahācandaṃ,</i></a><br>
<a><i>pūritaṃ samatittikaṃ.</i></a></p>
<p><a data-ref="sc25, ms20Ap1_7041, msdiv90"><i>Appatiṭṭhaṃ anālambaṃ,</i></a><br>
<a><i>duttaraṃ sīghavāhiniṃ;</i></a><br>
<a><i>Guṇaṃ saritvā buddhassa,</i></a><br>
<a><i>sotthinā samatikkamiṃ.</i></a></p>
<p><a data-ref="sc26, ms20Ap1_7042, msdiv91"><i>‘Bhavasotaṃ sace buddho,</i></a><br>
<a data-var="vidū → vibhū (mr)"><i>tiṇṇo lokantagū vidū;</i></a><br>
<a><i>Etena saccavajjena,</i></a><br>
<a><i>gamanaṃ me samijjhatu.</i></a></p>
<p><a data-ref="sc27, pts-vp-pli2.470, ms20Ap1_7043, msdiv92"><i>Yadi santigamo maggo,</i></a><br>
<a data-var="mokkho caccantikaṃ → mokkhadaṃ santikaṃ (sya1ed, sya2ed); mokkho ca santikaṃ (pts-vp-pli1)"><i>mokkho caccantikaṃ sukhaṃ;</i></a><br>
<a><i>Etena saccavajjena,</i></a><br>
<a><i>gamanaṃ me samijjhatu.</i></a></p>
<p><a data-ref="sc28, ms20Ap1_7044, msdiv93"><i>Saṃgho ce tiṇṇakantāro,</i></a><br>
<a><i>puññakkhetto anuttaro;</i></a><br>
<a><i>Etena saccavajjena,</i></a><br>
<a><i>gamanaṃ me samijjhatu’.</i></a></p>
<p><a data-ref="sc29, ms20Ap1_7045, msdiv94"><i>Saha kate saccavare,</i></a><br>
<a><i>maggā apagataṃ jalaṃ;</i></a><br>
<a><i>Tato sukhena uttiṇṇo,</i></a><br>
<a><i>nadītīre manorame.</i></a></p>
<p><a data-ref="sc30, ms20Ap1_7046, msdiv95"><i>Nisinnaṃ addasaṃ buddhaṃ,</i></a><br>
<a><i>udentaṃva pabhaṅkaraṃ;</i></a><br>
<a><i>Jalantaṃ hemaselaṃva,</i></a><br>
<a><i>dīparukkhaṃva jotitaṃ.</i></a></p>
<p><a data-ref="sc31, ms20Ap1_7047, msdiv96"><i>Sasiṃva tārāsahitaṃ,</i></a><br>
<a><i>sāvakehi purakkhataṃ;</i></a><br>
<a><i>Vāsavaṃ viya vassantaṃ,</i></a><br>
<a data-var="desanājaladantaraṃ → desanājaladaṃ tadā (bj); devena jananandanaṃ (sya1ed, sya2ed); desanājalanandanaṃ (pts-vp-pli1)"><i>desanājaladantaraṃ.</i></a></p>
<p><a data-ref="sc32, ms20Ap1_7048, msdiv97"><i>Vanditvāna sahāmacco,</i></a><br>
<a><i>ekamantamupāvisiṃ;</i></a><br>
<a data-var="Tato no āsayaṃ → tato ajjhāsayaṃ (sya1ed, sya2ed)"><i>Tato no āsayaṃ ñatvā,</i></a><br>
<a><i>buddho dhammamadesayi.</i></a></p>
<p><a data-ref="sc33, ms20Ap1_7049, msdiv98"><i>Sutvāna dhammaṃ vimalaṃ,</i></a><br>
<a><i>avocumha mayaṃ jinaṃ;</i></a><br>
<a><i>‘Pabbājehi mahāvīra,</i></a><br>
<a data-var="nibbindāmha → nibbinnamha (bj); otiṇṇamha (sya1ed, sya2ed); nibbiṇṇāmha (pts-vp-pli1)"><i>nibbindāmha mayaṃ bhave’.</i></a></p>
<p><a data-ref="sc34, ms20Ap1_7050, msdiv99"><i>‘Svākkhāto bhikkhave dhammo,</i></a><br>
<a><i>dukkhantakaraṇāya vo;</i></a><br>
<a><i>Caratha brahmacariyaṃ’,</i></a><br>
<a><i>iccāha munisattamo.</i></a></p>
<p><a data-ref="sc35, ms20Ap1_7051, msdiv100"><i>Saha vācāya sabbepi,</i></a><br>
<a><i>bhikkhuvesadharā mayaṃ;</i></a><br>
<a><i>Ahumha upasampannā,</i></a><br>
<a><i>sotāpannā ca sāsane.</i></a></p>
<p><a data-ref="sc36, ms20Ap1_7052, msdiv101"><i>Tato jetavanaṃ gantvā,</i></a><br>
<a><i>anusāsi vināyako;</i></a><br>
<a><i>Anusiṭṭho jinenāhaṃ,</i></a><br>
<a><i>arahattamapāpuṇiṃ.</i></a></p>
<p><a data-var="bhikkhusahassāni → bhikkhusahassaṃ taṃ (bj); bhikkhusahassan taṃ (pts-vp-pli1)" data-ref="sc37, ms20Ap1_7053, msdiv102"><i>Tato bhikkhusahassāni,</i></a><br>
<a><i>anusāsimahaṃ tadā;</i></a><br>
<a><i>Mamānusāsanakarā,</i></a><br>
<a><i>tepi āsuṃ anāsavā.</i></a></p>
<p><a data-ref="sc38, ms20Ap1_7054, msdiv103"><i>Jino tasmiṃ guṇe tuṭṭho,</i></a><br>
<a><i>etadagge ṭhapesi maṃ;</i></a><br>
<a><i>Bhikkhuovādakānaggo,</i></a><br>
<a><i>kappinoti mahājane.</i></a></p>
<p><a data-ref="sc39, ms20Ap1_7055, msdiv104"><i>Satasahasse kataṃ kammaṃ,</i></a><br>
<a><i>phalaṃ dassesi me idha;</i></a><br>
<a><i>Pamutto saravegova,</i></a><br>
<a data-var="jhāpayiṃ → jhāpayi (bj)"><i>kilese jhāpayiṃ mama.</i></a></p>
<p><a data-ref="sc40, ms20Ap1_7056, msdiv105"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc41, ms20Ap1_7057, msdiv106"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc42, ms20Ap1_7058, msdiv107"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc43, ms20Ap1_7059"><i>Itthaṃ sudaṃ āyasmā mahākappino thero imā gāthāyo abhāsitthāti.</i></a></p>
<p class="endsutta"><a data-ref="sc44, ms20Ap1_7060"><i>Mahākappinattherassāpadānaṃ tatiyaṃ.</i></a></p>
</article>
</section>
</div>
</body>
</html>
