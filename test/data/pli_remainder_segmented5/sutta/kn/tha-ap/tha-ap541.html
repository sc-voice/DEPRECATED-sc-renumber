<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap541">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a><i>9. Rādhattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7259, msdiv296"><i>“Padumuttaro nāma jino,</i></a><br>
<a><i>sabbalokavidū muni;</i></a><br>
<a><i>Ito satasahassamhi,</i></a><br>
<a><i>kappe uppajji cakkhumā.</i></a></p>
<p><a data-ref="sc2, ms20Ap1_7260, msdiv297"><i>Ovādako viññāpako,</i></a><br>
<a><i>tārako sabbapāṇinaṃ;</i></a><br>
<a><i>Desanākusalo buddho,</i></a><br>
<a><i>tāresi janataṃ bahuṃ.</i></a></p>
<p><a data-ref="sc3, ms20Ap1_7261, msdiv298"><i>Anukampako kāruṇiko,</i></a><br>
<a><i>hitesī sabbapāṇinaṃ;</i></a><br>
<a><i>Sampatte titthiye sabbe,</i></a><br>
<a><i>pañcasīle patiṭṭhapi.</i></a></p>
<p><a data-ref="sc4, ms20Ap1_7262, msdiv299"><i>Evaṃ nirākulaṃ āsi,</i></a><br>
<a><i>suññataṃ titthiyehi ca;</i></a><br>
<a><i>Vicittaṃ arahantehi,</i></a><br>
<a><i>vasībhūtehi tādibhi.</i></a></p>
<p><a data-ref="sc5, ms20Ap1_7263, msdiv300"><i>Ratanānaṭṭhapaññāsaṃ,</i></a><br>
<a><i>uggato so mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>bāttiṃsavaralakkhaṇo.</i></a></p>
<p><a data-ref="sc6, ms20Ap1_7264, msdiv301"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc7, ms20Ap1_7265, msdiv302"><i>Tadāhaṃ haṃsavatiyaṃ,</i></a><br>
<a><i>brāhmaṇo mantapāragū;</i></a><br>
<a><i>Upecca taṃ naravaraṃ,</i></a><br>
<a><i>assosiṃ dhammadesanaṃ.</i></a></p>
<p><a data-ref="sc8, ms20Ap1_7266, msdiv303"><i>Paññāpentaṃ mahāvīraṃ,</i></a><br>
<a><i>parisāsu visāradaṃ;</i></a><br>
<a><i>Paṭibhāneyyakaṃ bhikkhuṃ,</i></a><br>
<a><i>etadagge vināyakaṃ.</i></a></p>
<p><a data-ref="sc9, ms20Ap1_7267, msdiv304"><i>Tadāhaṃ kāraṃ katvāna,</i></a><br>
<a><i>sasaṃghe lokanāyake;</i></a><br>
<a><i>Nipacca sirasā pāde,</i></a><br>
<a><i>taṃ ṭhānaṃ abhipatthayiṃ.</i></a></p>
<p><a data-ref="sc10, ms20Ap1_7268, msdiv305"><i>Tato maṃ bhagavā āha,</i></a><br>
<a><i>siṅgīnikkhasamappabho;</i></a><br>
<a><i>Sarena rajanīyena,</i></a><br>
<a><i>kilesamalahārinā.</i></a></p>
<p><a data-ref="sc11, ms20Ap1_7269, msdiv306"><i>‘Sukhī bhavassu dīghāyu,</i></a><br>
<a><i>sijjhatu paṇidhī tava;</i></a><br>
<a><i>Sasaṃghe me kataṃ kāraṃ,</i></a><br>
<a><i>atīva vipulaṃ tayā.</i></a></p>
<p><a data-ref="sc12, pts-vp-pli2.485, ms20Ap1_7270, msdiv307"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc13, ms20Ap1_7271, msdiv308"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Rādhoti nāmadheyyena,</i></a><br>
<a><i>hessati satthu sāvako.</i></a></p>
<p><a data-ref="sc14, ms20Ap1_7272, msdiv309"><i>Sa te hetuguṇe tuṭṭho,</i></a><br>
<a data-var="narāsabho → idaṃ pādadvayaṃ sya1ed, sya2ed potthake"><i>sakyaputto narāsabho;</i></a><br>
<a><i>Paṭibhāneyyakānaggaṃ,</i></a><br>
<a><i>paññapessati nāyako’.</i></a></p>
<p><a data-ref="sc15, ms20Ap1_7273, msdiv310"><i>Taṃ sutvā mudito hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacitto paricariṃ,</i></a><br>
<a><i>sato paññāsamāhito.</i></a></p>
<p><a data-ref="sc16, ms20Ap1_7274, msdiv311"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc17, ms20Ap1_7275, msdiv312"><i>Satānaṃ tīṇikkhattuñca,</i></a><br>
<a><i>devarajjamakārayiṃ;</i></a><br>
<a><i>Satānaṃ pañcakkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc18, ms20Ap1_7276, msdiv313"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Sabbattha sukhito āsiṃ,</i></a><br>
<a><i>tassa kammassa vāhasā.</i></a></p>
<p><a data-ref="sc19, ms20Ap1_7277, msdiv314"><i>Pacchime bhave sampatte,</i></a><br>
<a><i>giribbajapuruttame;</i></a><br>
<a><i>Jāto vippakule niddhe,</i></a><br>
<a><i>vikalacchādanāsane.</i></a></p>
<p><a data-ref="sc20, ms20Ap1_7278, msdiv315"><i>Kaṭacchubhikkhaṃ pādāsiṃ,</i></a><br>
<a><i>sāriputtassa tādino;</i></a><br>
<a><i>Yadā jiṇṇo ca vuddho ca,</i></a><br>
<a><i>tadārāmamupāgamiṃ.</i></a></p>
<p><a data-var="Pabbajati na maṃ koci → pabbājenti na maṃ keci (bj, sya1ed, sya2ed, pts-vp-pli1)" data-ref="sc21, ms20Ap1_7279, msdiv316"><i>Pabbajati na maṃ koci,</i></a><br>
<a><i>jiṇṇadubbalathāmakaṃ;</i></a><br>
<a data-var="vivaṇṇaṅgo → tena jiṇṇo vivaṇṇaṅgo (pts-vp-pli1); vivaṇṇako (mr)"><i>Tena dīno vivaṇṇaṅgo,</i></a><br>
<a><i>soko cāsiṃ tadā ahaṃ.</i></a></p>
<p><a data-ref="sc22, ms20Ap1_7280, msdiv317"><i>Disvā mahākāruṇiko,</i></a><br>
<a data-var="mamamāha → mamāha so (bj); mamāha sa (pts-vp-pli1)"><i>mamamāha mahāmuni;</i></a><br>
<a><i>‘Kimatthaṃ puttasokaṭṭo,</i></a><br>
<a><i>brūhi te cittajaṃ rujaṃ’.</i></a></p>
<p><a data-ref="sc23, ms20Ap1_7281, msdiv318"><i>‘Pabbajjaṃ na labhe vīra,</i></a><br>
<a><i>svākkhāte tava sāsane;</i></a><br>
<a><i>Tena sokena dīnosmi,</i></a><br>
<a><i>saraṇaṃ hohi nāyaka’.</i></a></p>
<p><a data-ref="sc24, ms20Ap1_7282, msdiv319"><i>Tadā bhikkhū samānetvā,</i></a><br>
<a><i>apucchi munisattamo;</i></a><br>
<a><i>‘Imassa adhikāraṃ ye,</i></a><br>
<a><i>saranti byāharantu te’.</i></a></p>
<p><a data-ref="sc25, ms20Ap1_7283, msdiv320"><i>Sāriputto tadāvoca,</i></a><br>
<a><i>‘kāramassa sarāmahaṃ;</i></a><br>
<a><i>Kaṭacchubhikkhaṃ dāpesi,</i></a><br>
<a><i>piṇḍāya carato mama’.</i></a></p>
<p><a data-ref="sc26, ms20Ap1_7284, msdiv321"><i>‘Sādhu sādhu kataññūsi,</i></a><br>
<a><i>sāriputta imaṃ tuvaṃ;</i></a><br>
<a><i>Pabbājehi dijaṃ vuḍḍhaṃ,</i></a><br>
<a><i>hessatājāniyo ayaṃ’.</i></a></p>
<p><a data-ref="sc27, pts-vp-pli2.486, ms20Ap1_7285, msdiv322"><i>Tato alatthaṃ pabbajjaṃ,</i></a><br>
<a><i>kammavācopasampadaṃ;</i></a><br>
<a><i>Na cireneva kālena,</i></a><br>
<a><i>pāpuṇiṃ āsavakkhayaṃ.</i></a></p>
<p><a data-ref="sc28, ms20Ap1_7286, msdiv323"><i>Sakkaccaṃ munino vākyaṃ,</i></a><br>
<a><i>suṇāmi mudito yato;</i></a><br>
<a><i>Paṭibhāneyyakānaggaṃ,</i></a><br>
<a><i>tato maṃ ṭhapayī jino.</i></a></p>
<p><a data-ref="sc29, ms20Ap1_7287, msdiv324"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc30, ms20Ap1_7288, msdiv325"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc31, ms20Ap1_7289, msdiv326"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc32, ms20Ap1_7290"><i>Itthaṃ sudaṃ āyasmā rādho thero imā gāthāyo abhāsitthāti.</i></a></p>
<p class="endsutta"><a data-ref="sc33, ms20Ap1_7291"><i>Rādhattherassāpadānaṃ navamaṃ.</i></a></p>
</article>
</section>
</div>
</body>
</html>
