<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap20">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a><i>8. Raṭṭhapālattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.63, ms20Ap1_806, msdiv97"><i>“Padumuttarassa bhagavato,</i></a><br>
<a><i>Lokajeṭṭhassa tādino;</i></a><br>
<a><i>Varanāgo mayā dinno,</i></a><br>
<a><i>Īsādanto urūḷhavā.</i></a></p>
<p><a data-ref="sc2, ms20Ap1_807, msdiv98"><i>Setacchatto pasobhito,</i></a><br>
<a><i>sakappano sahatthipo;</i></a><br>
<a><i>Agghāpetvāna taṃ sabbaṃ,</i></a><br>
<a><i>saṃghārāmaṃ akārayiṃ.</i></a></p>
<p><a data-ref="sc3, ms20Ap1_808, msdiv99"><i>Catupaññāsasahassāni,</i></a><br>
<a><i>pāsāde kārayiṃ ahaṃ;</i></a><br>
<a data-var="Mahoghadānaṃ → mahābhattaṃ (bj, pts-vp-pli1); mahoghañca (mr); mahādānaṃ (?)"><i>Mahoghadānaṃ karitvāna,</i></a><br>
<a><i>niyyādesiṃ mahesino.</i></a></p>
<p><a data-ref="sc4, ms20Ap1_809, msdiv100"><i>Anumodi mahāvīro,</i></a><br>
<a><i>sayambhū aggapuggalo;</i></a><br>
<a><i>Sabbe jane hāsayanto,</i></a><br>
<a><i>desesi amataṃ padaṃ.</i></a></p>
<p><a data-ref="sc5, ms20Ap1_810, msdiv101"><i>Taṃ me buddho viyākāsi,</i></a><br>
<a><i>jalajuttaranāmako;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc6, ms20Ap1_811, msdiv102"><i>‘Catupaññāsasahassāni,</i></a><br>
<a><i>pāsāde kārayī ayaṃ;</i></a><br>
<a><i>Kathayissāmi vipākaṃ,</i></a><br>
<a><i>suṇotha mama bhāsato.</i></a></p>
<p><a data-ref="sc7, ms20Ap1_812, msdiv103"><i>Aṭṭhārasasahassāni,</i></a><br>
<a><i>kūṭāgārā bhavissare;</i></a><br>
<a><i>Byamhuttamamhi nibbattā,</i></a><br>
<a><i>sabbasoṇṇamayā ca te.</i></a></p>
<p><a data-ref="sc8, ms20Ap1_813, msdiv104"><i>Paññāsakkhattuṃ devindo,</i></a><br>
<a><i>devarajjaṃ karissati;</i></a><br>
<a><i>Aṭṭhapaññāsakkhattuñca,</i></a><br>
<a><i>cakkavattī bhavissati.</i></a></p>
<p><a data-ref="sc9, ms20Ap1_814, msdiv105"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc10, ms20Ap1_815, msdiv106"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Aḍḍhe kule mahābhoge,</i></a><br>
<a><i>nibbattissati tāvade.</i></a></p>
<p><a data-ref="sc11, ms20Ap1_816, msdiv107"><i>So pacchā pabbajitvāna,</i></a><br>
<a><i>sukkamūlena codito;</i></a><br>
<a><i>Raṭṭhapāloti nāmena,</i></a><br>
<a><i>hessati satthu sāvako.</i></a></p>
<p><a data-ref="sc12, ms20Ap1_817, msdiv108"><i>Padhānapahitatto so,</i></a><br>
<a><i>upasanto nirūpadhi;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo’.</i></a></p>
<p><a data-ref="sc13, ms20Ap1_818, msdiv109"><i>Uṭṭhāya abhinikkhamma,</i></a><br>
<a><i>jahitā bhogasampadā;</i></a><br>
<a><i>Kheḷapiṇḍeva bhogamhi,</i></a><br>
<a><i>pemaṃ mayhaṃ na vijjati.</i></a></p>
<p><a data-ref="sc14, pts-vp-pli1.64, ms20Ap1_819, msdiv110"><i>Vīriyaṃ me dhuradhorayhaṃ,</i></a><br>
<a><i>yogakkhemādhivāhanaṃ;</i></a><br>
<a><i>Dhāremi antimaṃ dehaṃ,</i></a><br>
<a><i>sammāsambuddhasāsane.</i></a></p>
<p><a data-ref="sc15, ms20Ap1_820, msdiv111"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc16, ms20Ap1_821"><i>Itthaṃ sudaṃ āyasmā raṭṭhapālo thero imā gāthāyo abhāsitthāti.</i></a></p>
<p class="endsutta"><a data-ref="sc17, ms20Ap1_822"><i>Raṭṭhapālattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
