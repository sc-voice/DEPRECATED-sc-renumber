<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap57">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bījanivagga</i></a></p>
<h1><a data-var="5 Opavayhattheraapadāna → opavuyhattherāpadānaṃ (sya1ed, sya2ed, pts-vp-pli1)"><i>5 Opavayhattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1416, msdiv33"><i>“Padumuttarabuddhassa,</i></a><br>
<a><i>ājānīyamadāsahaṃ;</i></a><br>
<a data-var="sambuddhe → sambuddhaṃ (mr)"><i>Niyyādetvāna sambuddhe,</i></a><br>
<a><i>agamāsiṃ sakaṃ gharaṃ.</i></a></p>
<p><a data-ref="sc2, ms20Ap1_1417, msdiv34"><i>Devalo nāma nāmena,</i></a><br>
<a><i>satthuno aggasāvako;</i></a><br>
<a><i>Varadhammassa dāyādo,</i></a><br>
<a><i>āgacchi mama santikaṃ.</i></a></p>
<p><a data-ref="sc3, ms20Ap1_1418, msdiv35"><i>Sapattabhāro bhagavā,</i></a><br>
<a><i>ājāneyyo na kappati;</i></a><br>
<a><i>Tava saṅkappamaññāya,</i></a><br>
<a><i>adhivāsesi cakkhumā.</i></a></p>
<p><a data-ref="sc4, ms20Ap1_1419, msdiv36"><i>Agghāpetvā vātajavaṃ,</i></a><br>
<a><i>sindhavaṃ sīghavāhanaṃ;</i></a><br>
<a><i>Padumuttarabuddhassa,</i></a><br>
<a><i>khamanīyamadāsahaṃ.</i></a></p>
<p><a data-ref="sc5, ms20Ap1_1420, msdiv37"><i>Yaṃ yaṃ yonupapajjāmi,</i></a><br>
<a data-var="devattaṃ atha mānusaṃ → deve ca mānuse bhave (si, mr); bhavane sabbadā mama (pts-vp-pli1)"><i>devattaṃ atha mānusaṃ;</i></a><br>
<a><i>Khamanīyaṃ vātajavaṃ,</i></a><br>
<a data-var="cittaṃ nibbattate → cittā nibbattare (bj); vitti nibbattare (sya1ed, sya2ed); citte nibbattare (pts-vp-pli1)"><i>cittaṃ nibbattate mama.</i></a></p>
<p><a data-ref="sc6, pts-vp-pli1.107, ms20Ap1_1421, msdiv38"><i>Lābhaṃ tesaṃ suladdhaṃva,</i></a><br>
<a><i>ye labhantupasampadaṃ;</i></a><br>
<a><i>Punapi payirupāseyyaṃ,</i></a><br>
<a><i>buddho loke sace bhave.</i></a></p>
<p><a data-ref="sc7, ms20Ap1_1422, msdiv39"><i>Aṭṭhavīsatikkhattuṃhaṃ,</i></a><br>
<a><i>rājā āsiṃ mahabbalo;</i></a><br>
<a><i>Cāturanto vijitāvī,</i></a><br>
<a data-var="jambusaṇḍassa → jambūdīpassa (sya1ed, sya2ed); jambumaṇḍassa (mr)"><i>jambusaṇḍassa issaro.</i></a></p>
<p><a data-ref="sc8, ms20Ap1_1423, msdiv40"><i>Idaṃ pacchimakaṃ mayhaṃ,</i></a><br>
<a><i>carimo vattate bhavo;</i></a><br>
<a><i>Pattosmi acalaṃ ṭhānaṃ,</i></a><br>
<a><i>hitvā jayaparājayaṃ.</i></a></p>
<p><a data-ref="sc9, ms20Ap1_1424, msdiv41"><i>Catutiṃsasahassamhi,</i></a><br>
<a><i>mahātejosi khattiyo;</i></a><br>
<a><i>Sattaratanasampanno,</i></a><br>
<a><i>cakkavattī mahabbalo.</i></a></p>
<p><a data-ref="sc10, ms20Ap1_1425, msdiv42"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="opavayho → opavuyho (sya1ed, sya2ed, pts-vp-pli1)" data-ref="sc11, ms20Ap1_1426"><i>Itthaṃ sudaṃ āyasmā opavayho thero imā gāthāyo abhāsitthāti.</i></a></p>
<p class="endsutta"><a data-ref="sc12, ms20Ap1_1427"><i>Opavayhattherassāpadānaṃ pañcamaṃ.</i></a></p>
</article>
</section>
</div>
</body>
</html>
