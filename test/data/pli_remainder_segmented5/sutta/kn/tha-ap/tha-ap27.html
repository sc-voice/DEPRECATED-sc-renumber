<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap27">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Subhūtivagga</i></a></p>
<h1><a><i>5. Annasaṃsāvakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.78, ms20Ap1_1022, msdiv155"><i>“Suvaṇṇavaṇṇaṃ sambuddhaṃ,</i></a><br>
<a><i>Gacchantaṃ antarāpaṇe;</i></a><br>
<a><i>Kañcanagghiyasaṃkāsaṃ,</i></a><br>
<a><i>Bāttiṃsavaralakkhaṇaṃ.</i></a></p>
<p><a data-ref="sc2, ms20Ap1_1023, msdiv156"><i>Siddhatthaṃ lokapajjotaṃ,</i></a><br>
<a><i>appameyyaṃ anopamaṃ;</i></a><br>
<a><i>Alatthaṃ paramaṃ pītiṃ,</i></a><br>
<a><i>disvā dantaṃ jutindharaṃ.</i></a></p>
<p><a data-ref="sc3, ms20Ap1_1024, msdiv157"><i>Sambuddhaṃ abhināmetvā,</i></a><br>
<a><i>bhojayiṃ taṃ mahāmuniṃ;</i></a><br>
<a data-var="Mahākāruṇiko → muni kāruṇiko (sya1ed, sya2ed, pts-vp-pli1) | loke → nātho (bj, pts-vp-pli1)"><i>Mahākāruṇiko loke,</i></a><br>
<a><i>anumodi mamaṃ tadā.</i></a></p>
<p><a data-ref="sc4, ms20Ap1_1025, msdiv158"><i>Tasmiṃ mahākāruṇike,</i></a><br>
<a><i>paramassāsakārake;</i></a><br>
<a><i>Buddhe cittaṃ pasādetvā,</i></a><br>
<a><i>kappaṃ saggamhi modahaṃ.</i></a></p>
<p><a data-ref="sc5, ms20Ap1_1026, msdiv159"><i>Catunnavutito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>bhikkhādānassidaṃ phalaṃ.</i></a></p>
<p><a data-ref="sc6, ms20Ap1_1027, msdiv160"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc7, ms20Ap1_1028"><i>Itthaṃ sudaṃ āyasmā annasaṃsāvako thero imā gāthāyo abhāsitthāti.</i></a></p>
<p class="endsutta"><a data-ref="sc8, ms20Ap1_1029"><i>Annasaṃsāvakattherassāpadānaṃ pañcamaṃ.</i></a></p>
</article>
</section>
</div>
</body>
</html>
