<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap35">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kuṇḍadhānavagga</i></a></p>
<h1><a data-var="3 Mahākaccānattheraapadāna → mahākaccāyanattherāpadānaṃ (sya1ed, sya2ed)"><i>3 Mahākaccānattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1107, msdiv31"><i>“Padumuttaranāthassa,</i></a><br>
<a><i>padumaṃ nāma cetiyaṃ;</i></a><br>
<a data-var="Silāsanaṃ → silāpaṭaṃ (sya1ed, sya2ed); sīhāsanaṃ (pts-vp-pli1, mr)"><i>Silāsanaṃ kārayitvā,</i></a><br>
<a><i>suvaṇṇenābhilepayiṃ.</i></a></p>
<p><a data-ref="sc2, ms20Ap1_1108, msdiv32"><i>Ratanāmayachattañca,</i></a><br>
<a data-var="vāḷabījaniṃ → vāḷavījaniṃ (bj); vālavījaniṃ (sya1ed, sya2ed, pts-vp-pli1)"><i>paggayha vāḷabījaniṃ;</i></a><br>
<a><i>Buddhassa abhiropesiṃ,</i></a><br>
<a><i>lokabandhussa tādino.</i></a></p>
<p><a data-var="bhummā → bhūmā (mr)" data-ref="sc3, ms20Ap1_1109, msdiv33"><i>Yāvatā devatā bhummā,</i></a><br>
<a><i>sabbe sannipatuṃ tadā;</i></a><br>
<a><i>Ratanāmayachattānaṃ,</i></a><br>
<a><i>vipākaṃ kathayissati.</i></a></p>
<p><a data-ref="sc4, ms20Ap1_1110, msdiv34"><i>Tañca sabbaṃ suṇissāma,</i></a><br>
<a><i>kathayantassa satthuno;</i></a><br>
<a><i>Bhiyyo hāsaṃ janeyyāma,</i></a><br>
<a><i>sammāsambuddhasāsane.</i></a></p>
<p><a data-ref="sc5, ms20Ap1_1111, msdiv35"><i>Hemāsane nisīditvā,</i></a><br>
<a><i>sayambhū aggapuggalo;</i></a><br>
<a data-var="Bhikkhusaṃghaparibyūḷho → … paribbūḷho (bj, pts-vp-pli1); … paribyuḷho (sya1ed, sya2ed)"><i>Bhikkhusaṃghaparibyūḷho,</i></a><br>
<a><i>imā gāthā abhāsatha.</i></a></p>
<p><a data-ref="sc6, ms20Ap1_1112, msdiv36"><i>‘Yenidaṃ āsanaṃ dinnaṃ,</i></a><br>
<a><i>sovaṇṇaṃ ratanāmayaṃ;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc7, ms20Ap1_1113, msdiv37"><i>Tiṃsa kappāni devindo,</i></a><br>
<a><i>devarajjaṃ karissati;</i></a><br>
<a><i>Samantā yojanasataṃ,</i></a><br>
<a><i>ābhāyābhibhavissati.</i></a></p>
<p><a data-ref="sc8, ms20Ap1_1114, msdiv38"><i>Manussalokamāgantvā,</i></a><br>
<a><i>cakkavattī bhavissati;</i></a><br>
<a><i>Pabhassaroti nāmena,</i></a><br>
<a><i>uggatejo bhavissati.</i></a></p>
<p><a data-ref="sc9, ms20Ap1_1115, msdiv39"><i>Divā vā yadi vā rattiṃ,</i></a><br>
<a><i>sataraṃsīva uggato;</i></a><br>
<a><i>Samantā aṭṭharatanaṃ,</i></a><br>
<a><i>ujjotissati khattiyo.</i></a></p>
<p><a data-ref="sc10, ms20Ap1_1116, msdiv40"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc11, pts-vp-pli1.85, ms20Ap1_1117, msdiv41"><i>Tusitā hi cavitvāna,</i></a><br>
<a><i>sukkamūlena codito;</i></a><br>
<a><i>Kaccāno nāma nāmena,</i></a><br>
<a><i>brahmabandhu bhavissati.</i></a></p>
<p><a data-ref="sc12, ms20Ap1_1118, msdiv42"><i>So pacchā pabbajitvāna,</i></a><br>
<a><i>arahā hessatināsavo;</i></a><br>
<a><i>Gotamo lokapajjoto,</i></a><br>
<a><i>aggaṭṭhāne ṭhapessati.</i></a></p>
<p><a data-var="Saṃkhittapucchitaṃ → saṃkhittaṃ pucchitaṃ (sya1ed, sya2ed, pts-vp-pli1, mr)" data-ref="sc13, ms20Ap1_1119, msdiv43"><i>Saṃkhittapucchitaṃ pañhaṃ,</i></a><br>
<a><i>Vitthārena kathessati;</i></a><br>
<a><i>Kathayanto ca taṃ pañhaṃ,</i></a><br>
<a data-var="Ajjhāsayaṃ → ajjhāsaṃ (bj, pts-vp-pli1); abbhāsaṃ (mr)"><i>Ajjhāsayaṃ pūrayissati’.</i></a></p>
<p><a data-ref="sc14, ms20Ap1_1120, msdiv44"><i>Aḍḍhe kule abhijāto,</i></a><br>
<a><i>brāhmaṇo mantapāragū;</i></a><br>
<a><i>Ohāya dhanadhaññāni,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc15, ms20Ap1_1121, msdiv45"><i>Saṃkhittenapi pucchante,</i></a><br>
<a><i>vitthārena kathemahaṃ;</i></a><br>
<a><i>Ajjhāsayaṃ tesaṃ pūremi,</i></a><br>
<a><i>tosemi dvipaduttamaṃ.</i></a></p>
<p><a data-ref="sc16, ms20Ap1_1122, msdiv46"><i>Tosito me mahāvīro,</i></a><br>
<a><i>sayambhū aggapuggalo;</i></a><br>
<a><i>Bhikkhusaṃghe nisīditvā,</i></a><br>
<a><i>etadagge ṭhapesi maṃ.</i></a></p>
<p><a data-ref="sc17, ms20Ap1_1123, msdiv47"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="mahākaccāno → mahākaccāyano (sya1ed, sya2ed)" data-ref="sc18, ms20Ap1_1124"><i>Itthaṃ sudaṃ āyasmā mahākaccāno thero imā gāthāyo abhāsitthāti.</i></a></p>
<p class="endsutta"><a data-ref="sc19, ms20Ap1_1125"><i>Mahākaccānattherassāpadānaṃ tatiyaṃ.</i></a></p>
</article>
</section>
</div>
</body>
</html>
