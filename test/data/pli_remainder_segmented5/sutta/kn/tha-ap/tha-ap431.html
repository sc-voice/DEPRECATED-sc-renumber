<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap431">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sakiṃsammajjakavagga</i></a></p>
<h1><a data-var="9 Sovaṇṇakiṅkaṇiyattheraapadāna → soṇṇakiṃkaṇiyattherāpadānaṃ (sya1ed, sya2ed); sovaṇṇakiṅkhaniyattherāpadānaṃ (pts-vp-pli1)"><i>9 Sovaṇṇakiṅkaṇiyattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.388, ms20Ap1_5626, msdiv140"><i>“Saddhāya abhinikkhamma,</i></a><br>
<a><i>pabbajiṃ anagāriyaṃ;</i></a><br>
<a><i>Vākacīradharo āsiṃ,</i></a><br>
<a><i>tapokammamapassito.</i></a></p>
<p><a data-ref="sc2, ms20Ap1_5627, msdiv141"><i>Atthadassī tu bhagavā,</i></a><br>
<a><i>lokajeṭṭho narāsabho;</i></a><br>
<a><i>Uppajji tamhi samaye,</i></a><br>
<a><i>tārayanto mahājanaṃ.</i></a></p>
<p><a data-ref="sc3, ms20Ap1_5628, msdiv142"><i>Balañca vata me khīṇaṃ,</i></a><br>
<a><i>byādhinā paramena taṃ;</i></a><br>
<a><i>Buddhaseṭṭhaṃ saritvāna,</i></a><br>
<a><i>puline thūpamuttamaṃ.</i></a></p>
<p><a data-ref="sc4, ms20Ap1_5629, msdiv143"><i>Karitvā haṭṭhacittohaṃ,</i></a><br>
<a data-var="sahatthena → sahasena (sya1ed, sya2ed); sahassena (pts-vp-pli1); pasādena (mr)"><i>sahatthena samokiriṃ;</i></a><br>
<a><i>Soṇṇakiṅkaṇipupphāni,</i></a><br>
<a><i>udaggamanaso ahaṃ.</i></a></p>
<p><a data-ref="sc5, ms20Ap1_5630, msdiv144"><i>Sammukhā viya sambuddhaṃ,</i></a><br>
<a><i>thūpaṃ paricariṃ ahaṃ;</i></a><br>
<a><i>Tena cetopasādena,</i></a><br>
<a><i>atthadassissa tādino.</i></a></p>
<p><a data-ref="sc6, ms20Ap1_5631, msdiv145"><i>Devalokaṃ gato santo,</i></a><br>
<a><i>labhāmi vipulaṃ sukhaṃ;</i></a><br>
<a><i>Suvaṇṇavaṇṇo tatthāsiṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc7, ms20Ap1_5632, msdiv146"><i>Asītikoṭiyo mayhaṃ,</i></a><br>
<a><i>nāriyo samalaṅkatā;</i></a><br>
<a><i>Sadā mayhaṃ upaṭṭhanti,</i></a><br>
<a><i>buddhapūjāyidaṃ phalaṃ.</i></a></p>
<p><a data-var="Saṭṭhituriyasahassāni → saṭṭhī turiya … (sya1ed, sya2ed); saṭṭhiṃ turiya … (pts-vp-pli1); saṭṭhitūriya … (mr)" data-ref="sc8, ms20Ap1_5633, msdiv147"><i>Saṭṭhituriyasahassāni,</i></a><br>
<a><i>bheriyo paṇavāni ca;</i></a><br>
<a><i>Saṅkhā ca ḍiṇḍimā tattha,</i></a><br>
<a data-var="vajjanti → vagguṃ nadanti (bj); vadati (pts-vp-pli1)"><i>vaggū vajjanti dundubhī.</i></a></p>
<p><a data-ref="sc9, ms20Ap1_5634, msdiv148"><i>Cullāsītisahassāni,</i></a><br>
<a><i>hatthino samalaṅkatā;</i></a><br>
<a><i>Tidhāpabhinnamātaṅgā,</i></a><br>
<a><i>kuñjarā saṭṭhihāyanā.</i></a></p>
<p><a data-ref="sc10, ms20Ap1_5635, msdiv149"><i>Hemajālābhisañchannā,</i></a><br>
<a><i>upaṭṭhānaṃ karonti me;</i></a><br>
<a><i>Balakāye gaje ceva,</i></a><br>
<a><i>ūnatā me na vijjati.</i></a></p>
<p><a data-ref="sc11, ms20Ap1_5636, msdiv150"><i>Soṇṇakiṅkaṇipupphānaṃ,</i></a><br>
<a><i>vipākaṃ anubhomahaṃ;</i></a><br>
<a><i>Aṭṭhapaññāsakkhattuñca,</i></a><br>
<a><i>devarajjamakārayiṃ.</i></a></p>
<p><a data-ref="sc12, ms20Ap1_5637, msdiv151"><i>Ekasattatikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Pathabyā rajjaṃ ekasataṃ,</i></a><br>
<a><i>mahiyā kārayiṃ ahaṃ.</i></a></p>
<p><a data-ref="sc13, ms20Ap1_5638, msdiv152"><i>So dāni amataṃ patto,</i></a><br>
<a data-var="asaṅkhataṃ sududdasaṃ → gambhīraṃ duddasaṃ padaṃ (sya1ed, sya2ed)"><i>asaṅkhataṃ sududdasaṃ;</i></a><br>
<a><i>Saṃyojanaparikkhīṇo,</i></a><br>
<a><i>natthi dāni punabbhavo.</i></a></p>
<p><a data-ref="sc14, ms20Ap1_5639, msdiv153"><i>Aṭṭhārase kappasate,</i></a><br>
<a><i>yaṃ pupphamabhiropayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc15, pts-vp-pli2.389, ms20Ap1_5640, msdiv154"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc16, ms20Ap1_5641, msdiv155"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc17, ms20Ap1_5642, msdiv156"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="sovaṇṇakiṅkaṇiyo → soṇṇakiṃkaṇiyo (sya1ed, sya2ed); sovaṇṇakiṅkhaniyo (pts-vp-pli1)" data-ref="sc18, ms20Ap1_5643"><i>Itthaṃ sudaṃ āyasmā sovaṇṇakiṅkaṇiyo thero imā gāthāyo abhāsitthāti.</i></a></p>
<p class="endsutta"><a data-ref="sc19, ms20Ap1_5644"><i>Sovaṇṇakiṅkaṇiyattherassāpadānaṃ navamaṃ.</i></a></p>
</article>
</section>
</div>
</body>
</html>
