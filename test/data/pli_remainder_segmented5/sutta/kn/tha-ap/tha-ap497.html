<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap497">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kiṅkaṇipupphavagga</i></a></p>
<h1><a><i>5. Upaḍḍhadussadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6468, msdiv31"><i>“Padumuttarabhagavato,</i></a><br>
<a><i>sujāto nāma sāvako;</i></a><br>
<a><i>Paṃsukūlaṃ gavesanto,</i></a><br>
<a data-var="carate → caratī (bj, mr); rathiyā (sya1ed, sya2ed)"><i>saṅkāre carate tadā.</i></a></p>
<p><a data-ref="sc2, ms20Ap1_6469, msdiv32"><i>Nagare haṃsavatiyā,</i></a><br>
<a><i>paresaṃ bhatako ahaṃ;</i></a><br>
<a><i>Upaḍḍhadussaṃ datvāna,</i></a><br>
<a><i>sirasā abhivādayiṃ.</i></a></p>
<p><a data-ref="sc3, ms20Ap1_6470, msdiv33"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc4, pts-vp-pli2.436, ms20Ap1_6471, msdiv34"><i>Tettiṃsakkhattuṃ devindo,</i></a><br>
<a><i>devarajjamakārayiṃ;</i></a><br>
<a><i>Sattasattatikkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc5, ms20Ap1_6472, msdiv35"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Upaḍḍhadussadānena,</i></a><br>
<a><i>modāmi akutobhayo.</i></a></p>
<p><a data-ref="sc6, ms20Ap1_6473, msdiv36"><i>Icchamāno cahaṃ ajja,</i></a><br>
<a><i>sakānanaṃ sapabbataṃ;</i></a><br>
<a><i>Khomadussehi chādeyyaṃ,</i></a><br>
<a><i>aḍḍhadussassidaṃ phalaṃ.</i></a></p>
<p><a data-ref="sc7, ms20Ap1_6474, msdiv37"><i>Satasahassito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>aḍḍhadussassidaṃ phalaṃ.</i></a></p>
<p><a data-ref="sc8, ms20Ap1_6475, msdiv38"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc9, ms20Ap1_6476, msdiv39"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc10, ms20Ap1_6477, msdiv40"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc11, ms20Ap1_6478"><i>Itthaṃ sudaṃ āyasmā upaḍḍhadussadāyako thero imā gāthāyo abhāsitthāti.</i></a></p>
<p class="endsutta"><a data-ref="sc12, ms20Ap1_6479"><i>Upaḍḍhadussadāyakattherassāpadānaṃ pañcamaṃ.</i></a></p>
</article>
</section>
</div>
</body>
</html>
