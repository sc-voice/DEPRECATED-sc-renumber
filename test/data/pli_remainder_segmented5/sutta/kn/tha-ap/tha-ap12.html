<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap12">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a><i>12. Ānandattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_670, msdiv644"><i>“Ārāmadvārā nikkhamma,</i></a><br>
<a><i>padumuttaro mahāmuni;</i></a><br>
<a><i>Vassento amataṃ vuṭṭhiṃ,</i></a><br>
<a><i>nibbāpesi mahājanaṃ.</i></a></p>
<p><a data-ref="sc2, ms20Ap1_671, msdiv645"><i>Satasahassaṃ te dhīrā,</i></a><br>
<a><i>chaḷabhiññā mahiddhikā;</i></a><br>
<a><i>Parivārenti sambuddhaṃ,</i></a><br>
<a data-var="anapāyinī → anupāyinī (sya1ed, sya2ed, mr)"><i>chāyāva anapāyinī.</i></a></p>
<p><a data-ref="sc3, ms20Ap1_672, msdiv646"><i>Hatthikkhandhagato āsiṃ,</i></a><br>
<a><i>setacchattaṃ varuttamaṃ;</i></a><br>
<a><i>Sucārurūpaṃ disvāna,</i></a><br>
<a><i>vitti me udapajjatha.</i></a></p>
<p><a data-ref="sc4, ms20Ap1_673, msdiv647"><i>Oruyha hatthikhandhamhā,</i></a><br>
<a><i>upagacchiṃ narāsabhaṃ;</i></a><br>
<a><i>Ratanāmayachattaṃ me,</i></a><br>
<a><i>buddhaseṭṭhassa dhārayiṃ.</i></a></p>
<p><a data-ref="sc5, pts-vp-pli1.53, ms20Ap1_674, msdiv648"><i>Mama saṅkappamaññāya,</i></a><br>
<a><i>padumuttaro mahāisi;</i></a><br>
<a><i>Taṃ kathaṃ ṭhapayitvāna,</i></a><br>
<a><i>imā gāthā abhāsatha.</i></a></p>
<p><a data-ref="sc6, ms20Ap1_675, msdiv649"><i>‘Yo so chattamadhāresi,</i></a><br>
<a><i>soṇṇālaṅkārabhūsitaṃ;</i></a><br>
<a><i>Tamahaṃ kittayissāmi,</i></a><br>
<a><i>suṇotha mama bhāsato.</i></a></p>
<p><a data-ref="sc7, ms20Ap1_676, msdiv650"><i>Ito gantvā ayaṃ poso,</i></a><br>
<a><i>tusitaṃ āvasissati;</i></a><br>
<a><i>Anubhossati sampattiṃ,</i></a><br>
<a><i>accharāhi purakkhato.</i></a></p>
<p><a data-ref="sc8, ms20Ap1_677, msdiv651"><i>Catuttiṃsatikkhattuñca,</i></a><br>
<a><i>devarajjaṃ karissati;</i></a><br>
<a><i>Balādhipo aṭṭhasataṃ,</i></a><br>
<a><i>vasudhaṃ āvasissati.</i></a></p>
<p><a data-ref="sc9, ms20Ap1_678, msdiv652"><i>Aṭṭhapaññāsakkhattuñca,</i></a><br>
<a><i>cakkavattī bhavissati;</i></a><br>
<a><i>Padesarajjaṃ vipulaṃ,</i></a><br>
<a><i>mahiyā kārayissati.</i></a></p>
<p><a data-ref="sc10, ms20Ap1_679, msdiv653"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc11, ms20Ap1_680, msdiv654"><i>Sakyānaṃ kulaketussa,</i></a><br>
<a><i>ñātibandhu bhavissati;</i></a><br>
<a><i>Ānando nāma nāmena,</i></a><br>
<a><i>upaṭṭhāko mahesino.</i></a></p>
<p><a data-ref="sc12, ms20Ap1_681, msdiv655"><i>Ātāpī nipako cāpi,</i></a><br>
<a><i>bāhusacce sukovido;</i></a><br>
<a><i>Nivātavutti atthaddho,</i></a><br>
<a><i>sabbapāṭhī bhavissati.</i></a></p>
<p><a data-ref="sc13, ms20Ap1_682, msdiv656"><i>Padhānapahitatto so,</i></a><br>
<a><i>upasanto nirūpadhi;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc14, ms20Ap1_683, msdiv657"><i>Santi āraññakā nāgā,</i></a><br>
<a><i>kuñjarā saṭṭhihāyanā;</i></a><br>
<a><i>Tidhāpabhinnā mātaṅgā,</i></a><br>
<a><i>īsādantā urūḷhavā.</i></a></p>
<p><a data-ref="sc15, ms20Ap1_684, msdiv658"><i>Anekasatasahassā,</i></a><br>
<a><i>paṇḍitāpi mahiddhikā;</i></a><br>
<a><i>Sabbe te buddhanāgassa,</i></a><br>
<a data-var="na hontupaṇidhimhi te → na honti parivimbhitā (sya1ed, sya2ed, pts-vp-pli1); na honti paṇidhimhi te (mr)"><i>na hontupaṇidhimhi te’.</i></a></p>
<p><a data-ref="sc16, ms20Ap1_685, msdiv659"><i>Ādiyāme namassāmi,</i></a><br>
<a><i>majjhime atha pacchime;</i></a><br>
<a><i>Pasannacitto sumano,</i></a><br>
<a><i>buddhaseṭṭhaṃ upaṭṭhahiṃ.</i></a></p>
<p><a data-ref="sc17, ms20Ap1_686, msdiv660"><i>Ātāpī nipako cāpi,</i></a><br>
<a><i>sampajāno patissato;</i></a><br>
<a><i>Sotāpattiphalaṃ patto,</i></a><br>
<a><i>sekhabhūmīsu kovido.</i></a></p>
<p><a data-ref="sc18, ms20Ap1_687, msdiv661"><i>Satasahassito kappe,</i></a><br>
<a><i>yaṃ kammamabhinīhariṃ;</i></a><br>
<a><i>Tāhaṃ bhūmimanuppatto,</i></a><br>
<a data-var="ṭhitā saddhammamācalā → ṭhito saddhammamācalo (bj); ṭhitā saddhā mahapphalā (sya1ed, sya2ed); ṭhito saṅgamamācalo (pts-vp-pli1)"><i>ṭhitā saddhammamācalā.</i></a></p>
<p><a data-ref="sc19, pts-vp-pli1.54, ms20Ap1_688, msdiv662"><i>Svāgataṃ vata me āsi,</i></a><br>
<a><i>buddhaseṭṭhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc20, ms20Ap1_689, msdiv663"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc21, ms20Ap1_690"><i>Itthaṃ sudaṃ āyasmā ānando thero imā gāthāyo abhāsitthāti.</i></a></p>
<p class="endsutta"><a data-ref="sc22, ms20Ap1_691"><i>Ānandattherassāpadānaṃ dasamaṃ.</i></a></p>
<p class="uddana-intro"><a data-ref="sc23, ms20Ap1_692"><i>Tassuddānaṃ</i></a></p>
<blockquote class="uddanagatha">
<p><a data-ref="sc24, ms20Ap1_693"><i>Buddho paccekabuddho ca,</i></a><br>
<a><i>sāriputto ca kolito;</i></a><br>
<a><i>Kassapo anuruddho ca,</i></a><br>
<a><i>puṇṇatthero upāli ca.</i></a></p>
<p><a data-ref="sc25, ms20Ap1_694"><i>Aññāsikoṇḍañño piṇḍolo,</i></a><br>
<a><i>revatānandapaṇḍito;</i></a><br>
<a><i>Chasatāni ca paññāsa,</i></a><br>
<a><i>gāthāyo sabbapiṇḍitā.</i></a></p>
</blockquote>
<p class="endsection"><a data-ref="sc26, ms20Ap1_695"><i>Apadāne buddhavaggo paṭhamo.</i></a></p>
</article>
</section>
</div>
</body>
</html>
