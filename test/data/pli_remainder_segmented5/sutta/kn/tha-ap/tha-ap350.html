<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap350">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Ekapadumiyavagga</i></a></p>
<h1><a><i>8. Tiṇamuṭṭhidāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_3942, msdiv48"><i>“Himavantassāvidūre,</i></a><br>
<a><i>lambako nāma pabbato;</i></a><br>
<a><i>Upatisso nāma sambuddho,</i></a><br>
<a><i>abbhokāsamhi caṅkami.</i></a></p>
<p><a data-ref="sc2, ms20Ap1_3943, msdiv49"><i>Migaluddo tadā āsiṃ,</i></a><br>
<a><i>araññe kānane ahaṃ;</i></a><br>
<a><i>Disvāna taṃ devadevaṃ,</i></a><br>
<a><i>sayambhuṃ aparājitaṃ.</i></a></p>
<p><a data-ref="sc3, ms20Ap1_3944, msdiv50"><i>Vippasannena cittena,</i></a><br>
<a><i>tadā tassa mahesino;</i></a><br>
<a><i>Nisīdanatthaṃ buddhassa,</i></a><br>
<a><i>tiṇamuṭṭhimadāsahaṃ.</i></a></p>
<p><a data-ref="sc4, ms20Ap1_3945, msdiv51"><i>Datvāna devadevassa,</i></a><br>
<a><i>bhiyyo cittaṃ pasādayiṃ;</i></a><br>
<a><i>Sambuddhaṃ abhivādetvā,</i></a><br>
<a><i>pakkāmiṃ uttarāmukho.</i></a></p>
<p><a data-ref="sc5, ms20Ap1_3946, msdiv52"><i>Aciraṃ gatamattaṃ maṃ,</i></a><br>
<a data-var="apothayi → aheṭhayi (bj, sya1ed, sya2ed, pts-vp-pli1)"><i>migarājā apothayi;</i></a><br>
<a data-var="pothito → pātito (bj, sya1ed, sya2ed, pts-vp-pli1)"><i>Sīhena pothito santo,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc6, ms20Ap1_3947, msdiv53"><i>Āsanne me kataṃ kammaṃ,</i></a><br>
<a><i>buddhaseṭṭhe anāsave;</i></a><br>
<a><i>Sumutto saravegova,</i></a><br>
<a><i>devalokaṃ agañchahaṃ.</i></a></p>
<p><a data-ref="sc7, ms20Ap1_3948, msdiv54"><i>Yūpo tattha subho āsi,</i></a><br>
<a><i>puññakammābhinimmito;</i></a><br>
<a><i>Sahassakaṇḍo satabheṇḍu,</i></a><br>
<a><i>dhajālu haritāmayo.</i></a></p>
<p><a data-ref="sc8, ms20Ap1_3949, msdiv55"><i>Pabhā niddhāvate tassa,</i></a><br>
<a><i>sataraṃsīva uggato;</i></a><br>
<a><i>Ākiṇṇo devakaññāhi,</i></a><br>
<a><i>āmodiṃ kāmakāmahaṃ.</i></a></p>
<p><a data-ref="sc9, ms20Ap1_3950, msdiv56"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Āgantvāna manussattaṃ,</i></a><br>
<a><i>pattomhi āsavakkhayaṃ.</i></a></p>
<p><a data-ref="sc10, ms20Ap1_3951, msdiv57"><i>Catunnavutito kappe,</i></a><br>
<a><i>nisīdanamadāsahaṃ;</i></a><br>
<a><i>Duggatiṃ nābhijānāmi,</i></a><br>
<a><i>tiṇamuṭṭhiyidaṃ phalaṃ.</i></a></p>
<p><a data-ref="sc11, ms20Ap1_3952, msdiv58"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc12, ms20Ap1_3953"><i>Itthaṃ sudaṃ āyasmā tiṇamuṭṭhidāyako thero imā gāthāyo abhāsitthāti.</i></a></p>
<p class="endsutta"><a data-ref="sc13, ms20Ap1_3954"><i>Tiṇamuṭṭhidāyakattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
