<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap414">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddālivagga</i></a></p>
<h1><a><i>2. Ekachattiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5282, msdiv32"><i>“Candabhāgānadītīre,</i></a><br>
<a><i>assamo sukato mama;</i></a><br>
<a><i>Susuddhapulinākiṇṇo,</i></a><br>
<a><i>pannasālā sumāpitā.</i></a></p>
<p><a data-ref="sc2, ms20Ap1_5283, msdiv33"><i>Uttānakūlā nadikā,</i></a><br>
<a><i>supatitthā manoramā;</i></a><br>
<a data-var="Macchakacchapasampannā → … sañchannā (mr)"><i>Macchakacchapasampannā,</i></a><br>
<a><i>susumāranisevitā.</i></a></p>
<p><a data-ref="sc3, ms20Ap1_5284, msdiv34"><i>Acchā dīpī ca mayūrā,</i></a><br>
<a><i>karavīkā ca sāḷikā;</i></a><br>
<a><i>Kūjanti sabbadā ete,</i></a><br>
<a><i>sobhayantā mamassamaṃ.</i></a></p>
<p><a data-ref="sc4, ms20Ap1_5285, msdiv35"><i>Kokilā mañjubhāṇī ca,</i></a><br>
<a><i>haṃsā ca madhurassarā;</i></a><br>
<a><i>Abhikūjanti te tattha,</i></a><br>
<a><i>sobhayantā mamassamaṃ.</i></a></p>
<p><a data-ref="sc5, ms20Ap1_5286, msdiv36"><i>Sīhā byagghā varāhā ca,</i></a><br>
<a data-var="kokataracchakā → vakā … (bj, pts-vp-pli1, mr); bakā … (sya1ed, sya2ed)"><i>accha kokataracchakā;</i></a><br>
<a><i>Giriduggamhi nādenti,</i></a><br>
<a><i>sobhayantā mamassamaṃ.</i></a></p>
<p><a data-ref="sc6, pts-vp-pli2.368, ms20Ap1_5287, msdiv37"><i>Eṇīmigā ca sarabhā,</i></a><br>
<a><i>bheraṇḍā sūkarā bahū;</i></a><br>
<a><i>Giriduggamhi nādenti,</i></a><br>
<a><i>sobhayantā mamassamaṃ.</i></a></p>
<p><a data-ref="sc7, ms20Ap1_5288, msdiv38"><i>Uddālakā campakā ca,</i></a><br>
<a><i>pāṭalī sinduvārakā;</i></a><br>
<a><i>Atimuttā asokā ca,</i></a><br>
<a data-var="sobhayanti mamassamaṃ → pupphanti mama assame (bj, pts-vp-pli1); sobhayantā mamassamaṃ (sya1ed, sya2ed)"><i>sobhayanti mamassamaṃ.</i></a></p>
<p><a data-ref="sc8, ms20Ap1_5289, msdiv39"><i>Aṅkolā yūthikā ceva,</i></a><br>
<a><i>sattalī bimbijālikā;</i></a><br>
<a><i>Kaṇikārā ca pupphanti,</i></a><br>
<a data-var="sobhayantā mamassamaṃ → pupphanti mama assame (bj, sya1ed, sya2ed, pts-vp-pli1)"><i>sobhayantā mamassamaṃ.</i></a></p>
<p><a data-ref="sc9, ms20Ap1_5290, msdiv40"><i>Nāgā sālā ca saḷalā,</i></a><br>
<a><i>puṇḍarīkettha pupphitā;</i></a><br>
<a><i>Dibbagandhaṃ sampavantā,</i></a><br>
<a><i>sobhayanti mamassamaṃ.</i></a></p>
<p><a data-ref="sc10, ms20Ap1_5291, msdiv41"><i>Ajjunā asanā cettha,</i></a><br>
<a><i>mahānāmā ca pupphitā;</i></a><br>
<a><i>Sālā ca kaṅgupupphā ca,</i></a><br>
<a><i>sobhayanti mamassamaṃ.</i></a></p>
<p><a data-ref="sc11, ms20Ap1_5292, msdiv42"><i>Ambā jambū ca tilakā,</i></a><br>
<a><i>nimbā ca sālakalyāṇī;</i></a><br>
<a><i>Dibbagandhaṃ sampavantā,</i></a><br>
<a><i>sobhayanti mamassamaṃ.</i></a></p>
<p><a data-ref="sc12, ms20Ap1_5293, msdiv43"><i>Asokā ca kapiṭṭhā ca,</i></a><br>
<a data-var="girimālettha → bhaginimālettha (bj, pts-vp-pli1); bhaginimālā ca (sya1ed, sya2ed)"><i>girimālettha pupphitā;</i></a><br>
<a><i>Dibbagandhaṃ sampavantā,</i></a><br>
<a><i>sobhayanti mamassamaṃ.</i></a></p>
<p><a data-ref="sc13, ms20Ap1_5294, msdiv44"><i>Kadambā kadalī ceva,</i></a><br>
<a><i>isimuggā ca ropitā;</i></a><br>
<a><i>Dhuvaṃ phalāni dhārenti,</i></a><br>
<a><i>sobhayantā mamassamaṃ.</i></a></p>
<p><a data-ref="sc14, ms20Ap1_5295, msdiv45"><i>Harītakā āmalakā,</i></a><br>
<a><i>ambajambuvibhītakā;</i></a><br>
<a><i>Kolā bhallātakā billā,</i></a><br>
<a><i>phalino mama assame.</i></a></p>
<p><a data-ref="sc15, ms20Ap1_5296, msdiv46"><i>Avidūre pokkharaṇī,</i></a><br>
<a><i>supatitthā manoramā;</i></a><br>
<a><i>Mandālakehi sañchannā,</i></a><br>
<a><i>padumuppalakehi ca.</i></a></p>
<p><a data-ref="sc16, ms20Ap1_5297, msdiv47"><i>Gabbhaṃ gaṇhanti padumā,</i></a><br>
<a><i>aññe pupphanti kesarī;</i></a><br>
<a><i>Opattakaṇṇikā ceva,</i></a><br>
<a><i>pupphanti mama assame.</i></a></p>
<p><a data-ref="sc17, ms20Ap1_5298, msdiv48"><i>Pāṭhīnā pāvusā macchā,</i></a><br>
<a><i>balajā muñjarohitā;</i></a><br>
<a><i>Acchodakamhi vicaraṃ,</i></a><br>
<a><i>sobhayanti mamassamaṃ.</i></a></p>
<p><a data-ref="sc18, ms20Ap1_5299, msdiv49"><i>Nayitā ambagandhī ca,</i></a><br>
<a><i>anukūle ca ketakā;</i></a><br>
<a><i>Dibbagandhaṃ sampavantā,</i></a><br>
<a><i>sobhayanti mamassamaṃ.</i></a></p>
<p><a data-ref="sc19, ms20Ap1_5300, msdiv50"><i>Madhu bhisamhā savati,</i></a><br>
<a><i>khīrasappi muḷālibhi;</i></a><br>
<a><i>Dibbagandhaṃ sampavantā,</i></a><br>
<a><i>sobhayanti mamassamaṃ.</i></a></p>
<p><a data-ref="sc20, ms20Ap1_5301, msdiv51"><i>Pulinā sobhanā tattha,</i></a><br>
<a><i>ākiṇṇā jalasevitā;</i></a><br>
<a><i>Opupphā pupphitā senti,</i></a><br>
<a><i>sobhayantā mamassamaṃ.</i></a></p>
<p><a data-ref="sc21, pts-vp-pli2.369, ms20Ap1_5302, msdiv52"><i>Jaṭābhārena bharitā,</i></a><br>
<a><i>ajinuttaravāsanā;</i></a><br>
<a><i>Vākacīradharā sabbe,</i></a><br>
<a><i>sobhayanti mamassamaṃ.</i></a></p>
<p><a data-ref="sc22, ms20Ap1_5303, msdiv53"><i>Yugamattamapekkhantā,</i></a><br>
<a><i>nipakā santavuttino;</i></a><br>
<a><i>Kāmabhoge anapekkhā,</i></a><br>
<a><i>vasanti mama assame.</i></a></p>
<p><a data-ref="sc23, ms20Ap1_5304, msdiv54"><i>Parūḷhakacchanakhalomā,</i></a><br>
<a><i>paṅkadantā rajassirā;</i></a><br>
<a><i>Rajojalladharā sabbe,</i></a><br>
<a><i>vasanti mama assame.</i></a></p>
<p><a data-ref="sc24, ms20Ap1_5305, msdiv55"><i>Abhiññāpāramippattā,</i></a><br>
<a><i>antalikkhacarā ca te;</i></a><br>
<a><i>Uggacchantā nabhaṃ ete,</i></a><br>
<a><i>sobhayanti mamassamaṃ.</i></a></p>
<p><a data-ref="sc25, ms20Ap1_5306, msdiv56"><i>Tehi sissehi parivuto,</i></a><br>
<a><i>vasāmi vipine tadā;</i></a><br>
<a><i>Rattindivaṃ na jānāmi,</i></a><br>
<a><i>sadā jhānasamappito.</i></a></p>
<p><a data-ref="sc26, ms20Ap1_5307, msdiv57"><i>Bhagavā tamhi samaye,</i></a><br>
<a><i>atthadassī mahāmuni;</i></a><br>
<a><i>Tamandhakāraṃ nāsento,</i></a><br>
<a><i>uppajji lokanāyako.</i></a></p>
<p><a data-ref="sc27, ms20Ap1_5308, msdiv58"><i>Atha aññataro sisso,</i></a><br>
<a><i>āgacchi mama santikaṃ;</i></a><br>
<a><i>Mante ajjhetukāmo so,</i></a><br>
<a><i>chaḷaṅgaṃ nāma lakkhaṇaṃ.</i></a></p>
<p><a data-ref="sc28, ms20Ap1_5309, msdiv59"><i>Buddho loke samuppanno,</i></a><br>
<a><i>atthadassī mahāmuni;</i></a><br>
<a><i>Catusaccaṃ pakāsento,</i></a><br>
<a><i>deseti amataṃ padaṃ.</i></a></p>
<p><a data-ref="sc29, ms20Ap1_5310, msdiv60"><i>Tuṭṭhahaṭṭho pamudito,</i></a><br>
<a><i>dhammantaragatāsayo;</i></a><br>
<a><i>Assamā abhinikkhamma,</i></a><br>
<a><i>idaṃ vacanamabraviṃ.</i></a></p>
<p><a data-ref="sc30, ms20Ap1_5311, msdiv61"><i>‘Buddho loke samuppanno,</i></a><br>
<a><i>dvattiṃsavaralakkhaṇo;</i></a><br>
<a><i>Etha sabbe gamissāma,</i></a><br>
<a><i>sammāsambuddhasantikaṃ’.</i></a></p>
<p><a data-ref="sc31, ms20Ap1_5312, msdiv62"><i>Ovādapaṭikarā te,</i></a><br>
<a><i>sadhamme pāramiṃ gatā;</i></a><br>
<a><i>Sādhūti sampaṭicchiṃsu,</i></a><br>
<a><i>uttamatthagavesakā.</i></a></p>
<p><a data-var="Jaṭābhārabharitā te → jaṭābhārena bharitā (mr)" data-ref="sc32, ms20Ap1_5313, msdiv63"><i>Jaṭābhārabharitā te,</i></a><br>
<a><i>ajinuttaravāsanā;</i></a><br>
<a><i>Uttamatthaṃ gavesantā,</i></a><br>
<a><i>nikkhamiṃsu vanā tadā.</i></a></p>
<p><a data-ref="sc33, ms20Ap1_5314, msdiv64"><i>Bhagavā tamhi samaye,</i></a><br>
<a><i>atthadassī mahāyaso;</i></a><br>
<a><i>Catusaccaṃ pakāsento,</i></a><br>
<a><i>deseti amataṃ padaṃ.</i></a></p>
<p><a data-ref="sc34, ms20Ap1_5315, msdiv65"><i>Setacchattaṃ gahetvāna,</i></a><br>
<a><i>buddhaseṭṭhassa dhārayiṃ;</i></a><br>
<a><i>Ekāhaṃ dhārayitvāna,</i></a><br>
<a><i>buddhaseṭṭhaṃ avandahaṃ.</i></a></p>
<p><a data-ref="sc35, ms20Ap1_5316, msdiv66"><i>Atthadassī tu bhagavā,</i></a><br>
<a><i>lokajeṭṭho narāsabho;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc36, ms20Ap1_5317, msdiv67"><i>‘Yo me chattaṃ adhāresi,</i></a><br>
<a><i>pasanno sehi pāṇibhi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc37, ms20Ap1_5318, msdiv68"><i>Imassa jāyamānassa,</i></a><br>
<a><i>devatte atha mānuse;</i></a><br>
<a><i>Dhāressati sadā chattaṃ,</i></a><br>
<a><i>chattadānassidaṃ phalaṃ.</i></a></p>
<p><a data-ref="sc38, pts-vp-pli2.370, ms20Ap1_5319, msdiv69"><i>Sattasattatikappāni,</i></a><br>
<a><i>devaloke ramissati;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
<p><a data-ref="sc39, ms20Ap1_5320, msdiv70"><i>Sattasattatikkhattuñca,</i></a><br>
<a><i>devarajjaṃ karissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc40, ms20Ap1_5321, msdiv71"><i>Aṭṭhārase kappasate,</i></a><br>
<a><i>gotamo sakyapuṅgavo;</i></a><br>
<a><i>Tamandhakāraṃ nāsento,</i></a><br>
<a><i>uppajjissati cakkhumā.</i></a></p>
<p><a data-ref="sc41, ms20Ap1_5322, msdiv72"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>viharissatināsavo’.</i></a></p>
<p><a data-ref="sc42, ms20Ap1_5323, msdiv73"><i>Yato ahaṃ kammamakaṃ,</i></a><br>
<a><i>chattaṃ buddhassa dhārayaṃ;</i></a><br>
<a><i>Etthantare na jānāmi,</i></a><br>
<a><i>setacchattaṃ adhāritaṃ.</i></a></p>
<p><a data-ref="sc43, ms20Ap1_5324, msdiv74"><i>Idaṃ pacchimakaṃ mayhaṃ,</i></a><br>
<a><i>carimo vattate bhavo;</i></a><br>
<a><i>Chattadhāraṇamajjāpi,</i></a><br>
<a><i>vattate niccakālikaṃ.</i></a></p>
<p><a data-ref="sc44, ms20Ap1_5325, msdiv75"><i>Aho me sukataṃ kammaṃ,</i></a><br>
<a><i>atthadassissa tādino;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc45, ms20Ap1_5326, msdiv76"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc46, ms20Ap1_5327, msdiv77"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc47, ms20Ap1_5328, msdiv78"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc48, ms20Ap1_5329"><i>Itthaṃ sudaṃ āyasmā ekachattiyo thero imā gāthāyo abhāsitthāti;</i></a></p>
<p class="endsutta"><a data-ref="sc49, ms20Ap1_5330"><i>Ekachattiyattherassāpadānaṃ dutiyaṃ.</i></a></p>
</article>
</section>
</div>
</body>
</html>
