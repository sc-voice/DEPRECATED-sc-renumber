<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap539">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a data-var="7 Mahākoṭṭhikattheraapadāna → koṭṭhitattherāpadānaṃ (bj)"><i>7 Mahākoṭṭhikattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.479, ms20Ap1_7180, msdiv221"><i>“Padumuttaro nāma jino,</i></a><br>
<a><i>sabbalokavidū muni;</i></a><br>
<a><i>Ito satasahassamhi,</i></a><br>
<a><i>kappe uppajji cakkhumā.</i></a></p>
<p><a data-ref="sc2, ms20Ap1_7181, msdiv222"><i>Ovādako viññāpako,</i></a><br>
<a><i>tārako sabbapāṇinaṃ;</i></a><br>
<a><i>Desanākusalo buddho,</i></a><br>
<a><i>tāresi janataṃ bahuṃ.</i></a></p>
<p><a data-ref="sc3, ms20Ap1_7182, msdiv223"><i>Anukampako kāruṇiko,</i></a><br>
<a><i>hitesī sabbapāṇinaṃ;</i></a><br>
<a><i>Sampatte titthiye sabbe,</i></a><br>
<a><i>pañcasīle patiṭṭhapi.</i></a></p>
<p><a data-ref="sc4, ms20Ap1_7183, msdiv224"><i>Evaṃ nirākulaṃ āsi,</i></a><br>
<a><i>suññataṃ titthiyehi ca;</i></a><br>
<a><i>Vicittaṃ arahantehi,</i></a><br>
<a><i>vasībhūtehi tādibhi.</i></a></p>
<p><a data-ref="sc5, ms20Ap1_7184, msdiv225"><i>Ratanānaṭṭhapaññāsaṃ,</i></a><br>
<a><i>uggato so mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>bāttiṃsavaralakkhaṇo.</i></a></p>
<p><a data-ref="sc6, ms20Ap1_7185, msdiv226"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc7, ms20Ap1_7186, msdiv227"><i>Tadāhaṃ haṃsavatiyaṃ,</i></a><br>
<a><i>brāhmaṇo vedapāragū;</i></a><br>
<a data-var="Upecca → upetvā (bj, sya1ed, sya2ed, pts-vp-pli1) | sabbalokaggaṃ → sattasāraggaṃ (bj); sattapāraṅgaṃ (pts-vp-pli1)"><i>Upecca sabbalokaggaṃ,</i></a><br>
<a><i>assosiṃ dhammadesanaṃ.</i></a></p>
<p><a data-ref="sc8, ms20Ap1_7187, msdiv228"><i>Tadā so sāvakaṃ vīro,</i></a><br>
<a><i>pabhinnamatigocaraṃ;</i></a><br>
<a><i>Atthe dhamme nirutte ca,</i></a><br>
<a><i>paṭibhāne ca kovidaṃ.</i></a></p>
<p><a data-ref="sc9, ms20Ap1_7188, msdiv229"><i>Ṭhapesi etadaggamhi,</i></a><br>
<a><i>taṃ sutvā mudito ahaṃ;</i></a><br>
<a><i>Sasāvakaṃ jinavaraṃ,</i></a><br>
<a><i>sattāhaṃ bhojayiṃ tadā.</i></a></p>
<p><a data-ref="sc10, ms20Ap1_7189, msdiv230"><i>Dussehacchādayitvāna,</i></a><br>
<a data-var="buddhisāgaraṃ → buddhasāgaraṃ (sya1ed, sya2ed, pts-vp-pli1, mr)"><i>sasissaṃ buddhisāgaraṃ;</i></a><br>
<a><i>Nipacca pādamūlamhi,</i></a><br>
<a><i>taṃ ṭhānaṃ patthayiṃ ahaṃ.</i></a></p>
<p><a data-ref="sc11, ms20Ap1_7190, msdiv231"><i>Tato avoca lokaggo,</i></a><br>
<a><i>‘passathetaṃ dijuttamaṃ;</i></a><br>
<a><i>Vinataṃ pādamūle me,</i></a><br>
<a><i>kamalodarasappabhaṃ.</i></a></p>
<p><a data-var="Buddhaseṭṭhassa → seṭṭhaṃ buddhassa (sya1ed, sya2ed, mr)" data-ref="sc12, ms20Ap1_7191, msdiv232"><i>Buddhaseṭṭhassa bhikkhussa,</i></a><br>
<a><i>Ṭhānaṃ patthayate ayaṃ;</i></a><br>
<a><i>Tāya saddhāya cāgena,</i></a><br>
<a data-var="Saddhammassavanena → dhammassa savaṇena (bj); tena dhammassavena (si, pts-vp-pli1, mr)"><i>Saddhammassavanena ca.</i></a></p>
<p><a data-ref="sc13, ms20Ap1_7192, msdiv233"><i>Sabbattha sukhito hutvā,</i></a><br>
<a><i>saṃsaritvā bhavābhave;</i></a><br>
<a><i>Anāgatamhi addhāne,</i></a><br>
<a><i>lacchase taṃ manorathaṃ.</i></a></p>
<p><a data-ref="sc14, ms20Ap1_7193, msdiv234"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc15, pts-vp-pli2.480, ms20Ap1_7194, msdiv235"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Koṭṭhiko nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc16, ms20Ap1_7195, msdiv236"><i>Taṃ sutvā mudito hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacitto paricariṃ,</i></a><br>
<a><i>sato paññāsamāhito.</i></a></p>
<p><a data-ref="sc17, ms20Ap1_7196, msdiv237"><i>Tena kammavipākena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc18, ms20Ap1_7197, msdiv238"><i>Satānaṃ tīṇikkhattuñca,</i></a><br>
<a><i>devarajjamakārayiṃ;</i></a><br>
<a><i>Satānaṃ pañcakkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc19, ms20Ap1_7198, msdiv239"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Sabbattha sukhito āsiṃ,</i></a><br>
<a><i>tassa kammassa vāhasā.</i></a></p>
<p><a data-ref="sc20, ms20Ap1_7199, msdiv240"><i>Duve bhave saṃsarāmi,</i></a><br>
<a><i>devatte atha mānuse;</i></a><br>
<a><i>Aññaṃ gatiṃ na gacchāmi,</i></a><br>
<a><i>suciṇṇassa idaṃ phalaṃ.</i></a></p>
<p><a data-ref="sc21, ms20Ap1_7200, msdiv241"><i>Duve kule pajāyāmi,</i></a><br>
<a><i>khattiye atha brāhmaṇe;</i></a><br>
<a><i>Nīce kule na jāyāmi,</i></a><br>
<a><i>suciṇṇassa idaṃ phalaṃ.</i></a></p>
<p><a data-ref="sc22, ms20Ap1_7201, msdiv242"><i>Pacchime bhave sampatte,</i></a><br>
<a><i>brahmabandhu ahosahaṃ;</i></a><br>
<a><i>Sāvatthiyaṃ vippakule,</i></a><br>
<a><i>paccājāto mahaddhane.</i></a></p>
<p><a data-ref="sc23, ms20Ap1_7202, msdiv243"><i>Mātā candavatī nāma,</i></a><br>
<a><i>pitā me assalāyano;</i></a><br>
<a><i>Yadā me pitaraṃ buddho,</i></a><br>
<a><i>vinayī sabbasuddhiyā.</i></a></p>
<p><a data-ref="sc24, ms20Ap1_7203, msdiv244"><i>Tadā pasanno sugate,</i></a><br>
<a><i>pabbajiṃ anagāriyaṃ;</i></a><br>
<a><i>Moggallāno ācariyo,</i></a><br>
<a><i>upajjhā sārisambhavo.</i></a></p>
<p><a data-ref="sc25, ms20Ap1_7204, msdiv245"><i>Kesesu chijjamānesu,</i></a><br>
<a><i>diṭṭhi chinnā samūlikā;</i></a><br>
<a><i>Nivāsento ca kāsāvaṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc26, ms20Ap1_7205, msdiv246"><i>Atthadhammaniruttīsu,</i></a><br>
<a><i>paṭibhāne ca me mati;</i></a><br>
<a><i>Pabhinnā tena lokaggo,</i></a><br>
<a><i>etadagge ṭhapesi maṃ.</i></a></p>
<p><a data-ref="sc27, ms20Ap1_7206, msdiv247"><i>Asandiṭṭhaṃ viyākāsiṃ,</i></a><br>
<a><i>upatissena pucchito;</i></a><br>
<a><i>Paṭisambhidāsu tenāhaṃ,</i></a><br>
<a><i>aggo sambuddhasāsane.</i></a></p>
<p><a data-ref="sc28, ms20Ap1_7207, msdiv248"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc29, ms20Ap1_7208, msdiv249"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc30, ms20Ap1_7209, msdiv250"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="mahākoṭṭhiko → mahākoṭṭhito (bj)" data-ref="sc31, ms20Ap1_7210"><i>Itthaṃ sudaṃ āyasmā mahākoṭṭhiko thero imā gāthāyo abhāsitthāti.</i></a></p>
<p class="endsutta"><a data-ref="sc32, ms20Ap1_7211"><i>Mahākoṭṭhikattherassāpadānaṃ sattamaṃ.</i></a></p>
</article>
</section>
</div>
</body>
</html>
