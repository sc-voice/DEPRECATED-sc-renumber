<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap423">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sakiṃsammajjakavagga</i></a></p>
<h1><a><i>1. Sakiṃsammajjakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5470, msdiv1"><i>“Vipassino bhagavato,</i></a><br>
<a><i>pāṭaliṃ bodhimuttamaṃ;</i></a><br>
<a><i>Disvāva taṃ pādapaggaṃ,</i></a><br>
<a><i>tattha cittaṃ pasādayiṃ.</i></a></p>
<p><a data-ref="sc2, ms20Ap1_5471, msdiv2"><i>Sammajjaniṃ gahetvāna,</i></a><br>
<a><i>bodhiṃ sammajji tāvade;</i></a><br>
<a><i>Sammajjitvāna taṃ bodhiṃ,</i></a><br>
<a><i>avandiṃ pāṭaliṃ ahaṃ.</i></a></p>
<p><a data-ref="sc3, ms20Ap1_5472, msdiv3"><i>Tattha cittaṃ pasādetvā,</i></a><br>
<a><i>sire katvāna añjaliṃ;</i></a><br>
<a><i>Namassamāno taṃ bodhiṃ,</i></a><br>
<a><i>gañchiṃ paṭikuṭiṃ ahaṃ.</i></a></p>
<p><a data-ref="sc4, ms20Ap1_5473, msdiv4"><i>Tādimaggena gacchāmi,</i></a><br>
<a><i>saranto bodhimuttamaṃ;</i></a><br>
<a><i>Ajagaro maṃ pīḷesi,</i></a><br>
<a><i>ghorarūpo mahabbalo.</i></a></p>
<p><a data-ref="sc5, pts-vp-pli2.379, ms20Ap1_5474, msdiv5"><i>Āsanne me kataṃ kammaṃ,</i></a><br>
<a><i>phalena tosayī mamaṃ;</i></a><br>
<a><i>Kaḷevaraṃ me gilati,</i></a><br>
<a><i>devaloke ramāmahaṃ.</i></a></p>
<p><a data-ref="sc6, ms20Ap1_5475, msdiv6"><i>Anāvilaṃ mama cittaṃ,</i></a><br>
<a><i>visuddhaṃ paṇḍaraṃ sadā;</i></a><br>
<a><i>Sokasallaṃ na jānāmi,</i></a><br>
<a><i>cittasantāpanaṃ mama.</i></a></p>
<p><a data-ref="sc7, ms20Ap1_5476, msdiv7"><i>Kuṭṭhaṃ gaṇḍo kilāso ca,</i></a><br>
<a><i>apamāro vitacchikā;</i></a><br>
<a><i>Daddu kaṇḍu ca me natthi,</i></a><br>
<a data-var="sammajjanāyidaṃ → sammajjane idaṃ (bj)"><i>phalaṃ sammajjanāyidaṃ.</i></a></p>
<p><a data-ref="sc8, ms20Ap1_5477, msdiv8"><i>Soko ca paridevo ca,</i></a><br>
<a><i>hadaye me na vijjati;</i></a><br>
<a><i>Abhantaṃ ujukaṃ cittaṃ,</i></a><br>
<a><i>phalaṃ sammajjanāyidaṃ.</i></a></p>
<p><a data-var="Samādhīsu na majjāmi → samādhīsu na sajjāmi (bj); samādhiṃ puna pajjāmi (sya1ed, sya2ed); samādhisu na sajjāmi (pts-vp-pli1)" data-ref="sc9, ms20Ap1_5478, msdiv9"><i>Samādhīsu na majjāmi,</i></a><br>
<a><i>visadaṃ hoti mānasaṃ;</i></a><br>
<a><i>Yaṃ yaṃ samādhimicchāmi,</i></a><br>
<a><i>so so sampajjate mamaṃ.</i></a></p>
<p><a data-ref="sc10, ms20Ap1_5479, msdiv10"><i>Rajanīye na rajjāmi,</i></a><br>
<a data-var="dussaniyesu → dosaniyesu (bj, sya1ed, sya2ed, pts-vp-pli1, mr)"><i>atho dussaniyesu ca;</i></a><br>
<a><i>Mohanīye na muyhāmi,</i></a><br>
<a><i>phalaṃ sammajjanāyidaṃ.</i></a></p>
<p><a data-var="Ekanavutito → ekanavute ito (bj, sya1ed, sya2ed, pts-vp-pli1)" data-ref="sc11, ms20Ap1_5480, msdiv11"><i>Ekanavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>phalaṃ sammajjanāyidaṃ.</i></a></p>
<p><a data-ref="sc12, ms20Ap1_5481, msdiv12"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc13, ms20Ap1_5482, msdiv13"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc14, ms20Ap1_5483, msdiv14"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc15, ms20Ap1_5484"><i>Itthaṃ sudaṃ āyasmā sakiṃsammajjako thero imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap1_5485"><i>Sakiṃsammajjakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
