<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap440">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Ekavihārivagga</i></a></p>
<h1><a><i>8. Harītakadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5737, msdiv60"><i>“Harītakaṃ āmalakaṃ,</i></a><br>
<a><i>ambajambuvibhītakaṃ;</i></a><br>
<a><i>Kolaṃ bhallātakaṃ billaṃ,</i></a><br>
<a><i>sayameva harāmahaṃ.</i></a></p>
<p><a data-ref="sc2, ms20Ap1_5738, msdiv61"><i>Disvāna pabbhāragataṃ,</i></a><br>
<a><i>jhāyiṃ jhānarataṃ muniṃ;</i></a><br>
<a><i>Ābādhena āpīḷentaṃ,</i></a><br>
<a><i>adutīyaṃ mahāmuniṃ.</i></a></p>
<p><a data-ref="sc3, ms20Ap1_5739, msdiv62"><i>Harītakaṃ gahetvāna,</i></a><br>
<a><i>sayambhussa adāsahaṃ;</i></a><br>
<a><i>Khādamattamhi bhesajje,</i></a><br>
<a data-var="passambhi → passaddhi (mr)"><i>byādhi passambhi tāvade.</i></a></p>
<p><a data-ref="sc4, ms20Ap1_5740, msdiv63"><i>Pahīnadaratho buddho,</i></a><br>
<a><i>anumodamakāsi me;</i></a><br>
<a><i>‘Bhesajjadāneniminā,</i></a><br>
<a><i>byādhivūpasamena ca.</i></a></p>
<p><a data-ref="sc5, ms20Ap1_5741, msdiv64"><i>Devabhūto manusso vā,</i></a><br>
<a><i>jāto vā aññajātiyā;</i></a><br>
<a><i>Sabbattha sukhito hotu,</i></a><br>
<a><i>mā ca te byādhimāgamā’.</i></a></p>
<p><a data-ref="sc6, ms20Ap1_5742, msdiv65"><i>Idaṃ vatvāna sambuddho,</i></a><br>
<a><i>sayambhū aparājito;</i></a><br>
<a><i>Nabhaṃ abbhuggamī dhīro,</i></a><br>
<a><i>haṃsarājāva ambare.</i></a></p>
<p><a data-ref="sc7, ms20Ap1_5743, msdiv66"><i>Yato harītakaṃ dinnaṃ,</i></a><br>
<a><i>sayambhussa mahesino;</i></a><br>
<a><i>Imaṃ jātiṃ upādāya,</i></a><br>
<a><i>byādhi me nupapajjatha.</i></a></p>
<p><a data-ref="sc8, ms20Ap1_5744, msdiv67"><i>Ayaṃ pacchimako mayhaṃ,</i></a><br>
<a><i>carimo vattate bhavo;</i></a><br>
<a><i>Tisso vijjā sacchikatā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc9, ms20Ap1_5745, msdiv68"><i>Catunnavutito kappe,</i></a><br>
<a><i>bhesajjamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>bhesajjassa idaṃ phalaṃ.</i></a></p>
<p><a data-ref="sc10, pts-vp-pli2.395, ms20Ap1_5746, msdiv69"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc11, ms20Ap1_5747, msdiv70"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc12, ms20Ap1_5748, msdiv71"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc13, ms20Ap1_5749"><i>Itthaṃ sudaṃ āyasmā harītakadāyako thero imā gāthāyo abhāsitthāti.</i></a></p>
<p class="endsutta"><a data-ref="sc14, ms20Ap1_5750"><i>Harītakadāyakattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
