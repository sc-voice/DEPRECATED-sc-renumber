<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap44">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Upālivagga</i></a></p>
<h1><a data-var="2 Soṇakoḷivisattheraapadāna → soṇakoṭikaṇṇattherāpadānaṃ (bj); soṇakoṭiyavessattherāpadānaṃ (sya1ed, sya2ed); koliyavessattherāpadānaṃ (pts-vp-pli1)"><i>2 Soṇakoḷivisattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1235, msdiv25"><i>“Anomadassissa munino,</i></a><br>
<a><i>lokajeṭṭhassa tādino;</i></a><br>
<a><i>Sudhāya lepanaṃ katvā,</i></a><br>
<a><i>caṅkamaṃ kārayiṃ ahaṃ.</i></a></p>
<p><a data-ref="sc2, ms20Ap1_1236, msdiv26"><i>Nānāvaṇṇehi pupphehi,</i></a><br>
<a><i>caṅkamaṃ santhariṃ ahaṃ;</i></a><br>
<a><i>Ākāse vitānaṃ katvā,</i></a><br>
<a><i>bhojayiṃ buddhamuttamaṃ.</i></a></p>
<p><a data-ref="sc3, ms20Ap1_1237, msdiv27"><i>Añjaliṃ paggahetvāna,</i></a><br>
<a data-var="subbataṃ → pupphakaṃ (mr)"><i>abhivādetvāna subbataṃ;</i></a><br>
<a><i>Dīghasālaṃ bhagavato,</i></a><br>
<a><i>niyyādesimahaṃ tadā.</i></a></p>
<p><a data-ref="sc4, ms20Ap1_1238, msdiv28"><i>Mama saṅkappamaññāya,</i></a><br>
<a><i>satthā loke anuttaro;</i></a><br>
<a><i>Paṭiggahesi bhagavā,</i></a><br>
<a><i>anukampāya cakkhumā.</i></a></p>
<p><a data-ref="sc5, ms20Ap1_1239, msdiv29"><i>Paṭiggahetvāna sambuddho,</i></a><br>
<a><i>dakkhiṇeyyo sadevake;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc6, ms20Ap1_1240, msdiv30"><i>‘Yo so haṭṭhena cittena,</i></a><br>
<a data-var="adāsi → akāsi (bj)"><i>dīghasālaṃ adāsi me;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc7, pts-vp-pli1.94, ms20Ap1_1241, msdiv31"><i>Imassa maccukālamhi,</i></a><br>
<a><i>puññakammasamaṅgino;</i></a><br>
<a><i>Sahassayuttassaratho,</i></a><br>
<a><i>upaṭṭhissati tāvade.</i></a></p>
<p><a data-ref="sc8, ms20Ap1_1242, msdiv32"><i>Tena yānenayaṃ poso,</i></a><br>
<a><i>devalokaṃ gamissati;</i></a><br>
<a><i>Anumodissare devā,</i></a><br>
<a data-var="kusalabbhave → kusale bhave (bj, sya1ed, sya2ed, pts-vp-pli1)"><i>sampatte kusalabbhave.</i></a></p>
<p><a data-ref="sc9, ms20Ap1_1243, msdiv33"><i>Mahārahaṃ byamhaṃ seṭṭhaṃ,</i></a><br>
<a><i>ratanamattikalepanaṃ;</i></a><br>
<a><i>Kūṭāgāravarūpetaṃ,</i></a><br>
<a><i>byamhaṃ ajjhāvasissati.</i></a></p>
<p><a data-ref="sc10, ms20Ap1_1244, msdiv34"><i>Tiṃsakappasahassāni,</i></a><br>
<a><i>devaloke ramissati;</i></a><br>
<a><i>Pañcavīsati kappāni,</i></a><br>
<a><i>devarājā bhavissati.</i></a></p>
<p><a data-ref="sc11, ms20Ap1_1245, msdiv35"><i>Sattasattatikkhattuñca,</i></a><br>
<a><i>cakkavattī bhavissati;</i></a><br>
<a data-var="Yasodharasanāmā → yasodhara samānā (si); yasodharā samānā (pts-vp-pli1)"><i>Yasodharasanāmā te,</i></a><br>
<a><i>sabbepi ekanāmakā.</i></a></p>
<p><a data-ref="sc12, ms20Ap1_1246, msdiv36"><i>Dve sampattī anubhotvā,</i></a><br>
<a data-var="Vaḍḍhetvā → cinitvā (bj, sya1ed, sya2ed); vinditvā (pts-vp-pli1)"><i>Vaḍḍhetvā puññasañcayaṃ;</i></a><br>
<a><i>Aṭṭhavīsatikappamhi,</i></a><br>
<a><i>Cakkavattī bhavissati.</i></a></p>
<p><a data-ref="sc13, ms20Ap1_1247, msdiv37"><i>Tatrāpi byamhaṃ pavaraṃ,</i></a><br>
<a><i>vissakammena māpitaṃ;</i></a><br>
<a><i>Dasasaddāvivittaṃ taṃ,</i></a><br>
<a><i>puramajjhāvasissati.</i></a></p>
<p><a data-ref="sc14, ms20Ap1_1248, msdiv38"><i>Aparimeyye ito kappe,</i></a><br>
<a><i>bhūmipālo mahiddhiko;</i></a><br>
<a><i>Okkāko nāma nāmena,</i></a><br>
<a><i>rājā raṭṭhe bhavissati.</i></a></p>
<p><a data-ref="sc15, ms20Ap1_1249, msdiv39"><i>Soḷasitthisahassānaṃ,</i></a><br>
<a data-var="pavarā ca sā → pavarāvayā (sya1ed, sya2ed); pavarā mayā (pts-vp-pli1); pavarā piyā (?)"><i>sabbāsaṃ pavarā ca sā;</i></a><br>
<a><i>Abhijātā khattiyānī,</i></a><br>
<a><i>nava putte janessati.</i></a></p>
<p><a data-ref="sc16, ms20Ap1_1250, msdiv40"><i>Nava putte janetvāna,</i></a><br>
<a><i>khattiyānī marissati;</i></a><br>
<a><i>Taruṇī ca piyā kaññā,</i></a><br>
<a><i>mahesittaṃ karissati.</i></a></p>
<p><a data-ref="sc17, ms20Ap1_1251, msdiv41"><i>Okkākaṃ tosayitvāna,</i></a><br>
<a><i>varaṃ kaññā labhissati;</i></a><br>
<a><i>Varaṃ laddhāna sā kaññā,</i></a><br>
<a><i>putte pabbājayissati.</i></a></p>
<p><a data-ref="sc18, ms20Ap1_1252, msdiv42"><i>Pabbājitā ca te sabbe,</i></a><br>
<a><i>gamissanti naguttamaṃ;</i></a><br>
<a><i>Jātibhedabhayā sabbe,</i></a><br>
<a data-var="vasissare → saṃvasissare (bj, pts-vp-pli1)"><i>bhaginīhi vasissare.</i></a></p>
<p><a data-ref="sc19, ms20Ap1_1253, msdiv43"><i>Ekā ca kaññā byādhīhi,</i></a><br>
<a data-var="parikkhatā → purakkhatā (si, sya1ed, sya2ed, pts-vp-pli1, mr)"><i>bhavissati parikkhatā;</i></a><br>
<a><i>Mā no jāti pabhijjīti,</i></a><br>
<a><i>nikhaṇissanti khattiyā.</i></a></p>
<p><a data-ref="sc20, ms20Ap1_1254, msdiv44"><i>Khattiyo nīharitvāna,</i></a><br>
<a><i>tāya saddhiṃ vasissati;</i></a><br>
<a><i>Bhavissati tadā bhedo,</i></a><br>
<a><i>okkākakulasambhavo.</i></a></p>
<p><a data-ref="sc21, pts-vp-pli1.95, ms20Ap1_1255, msdiv45"><i>Tesaṃ pajā bhavissanti,</i></a><br>
<a><i>koḷiyā nāma jātiyā;</i></a><br>
<a><i>Tattha mānusakaṃ bhogaṃ,</i></a><br>
<a><i>anubhossatinappakaṃ.</i></a></p>
<p><a data-ref="sc22, ms20Ap1_1256, msdiv46"><i>Tamhā kāyā cavitvāna,</i></a><br>
<a><i>devalokaṃ gamissati;</i></a><br>
<a><i>Tatrāpi pavaraṃ byamhaṃ,</i></a><br>
<a><i>labhissati manoramaṃ.</i></a></p>
<p><a data-ref="sc23, ms20Ap1_1257, msdiv47"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Āgantvāna manussattaṃ,</i></a><br>
<a><i>soṇo nāma bhavissati.</i></a></p>
<p><a data-ref="sc24, ms20Ap1_1258, msdiv48"><i>Āraddhavīriyo pahitatto,</i></a><br>
<a><i>Padahaṃ satthu sāsane;</i></a><br>
<a><i>Sabbāsave pariññāya,</i></a><br>
<a><i>Nibbāyissatināsavo.</i></a></p>
<p><a data-ref="sc25, ms20Ap1_1259, msdiv49"><i>Anantadassī bhagavā,</i></a><br>
<a><i>gotamo sakyapuṅgavo;</i></a><br>
<a><i>Visesaññū mahāvīro,</i></a><br>
<a><i>aggaṭṭhāne ṭhapessati’.</i></a></p>
<p><a data-ref="sc26, ms20Ap1_1260, msdiv50"><i>Vuṭṭhamhi deve caturaṅgulamhi,</i></a><br>
<a><i>Tiṇe anileritaaṅgaṇamhi;</i></a><br>
<a><i>Ṭhatvāna yogassa payuttatādino,</i></a><br>
<a><i>Tatottariṃ pāramatā na vijjati.</i></a></p>
<p><a data-ref="sc27, ms20Ap1_1261, msdiv51"><i>Uttame damathe danto,</i></a><br>
<a><i>cittaṃ me supaṇīhitaṃ;</i></a><br>
<a><i>Bhāro me ohito sabbo,</i></a><br>
<a data-var="anāsavo → ayaṃ gāthā bj potthake"><i>nibbutomhi anāsavo.</i></a></p>
<p><a data-ref="sc28, ms20Ap1_1262, msdiv52"><i>Aṅgīraso mahānāgo,</i></a><br>
<a><i>abhijātova kesarī;</i></a><br>
<a><i>Bhikkhusaṃghe nisīditvā,</i></a><br>
<a><i>etadagge ṭhapesi maṃ.</i></a></p>
<p><a data-ref="sc29, ms20Ap1_1263, msdiv53"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="āyasmā soṇo koḷiviso → soṇo koṭikaṇṇo (bj, mr); soṇo koṭiyavesso (sya1ed, sya2ed); soṇo koḷiyavesso (pts-vp-pli1)" data-ref="sc30, ms20Ap1_1264"><i>Itthaṃ sudaṃ āyasmā soṇo koḷiviso thero imā gāthāyo abhāsitthāti.</i></a></p>
<p class="endsutta"><a data-ref="sc31, ms20Ap1_1265"><i>Soṇakoḷivisattherassāpadānaṃ dutiyaṃ.</i></a></p>
</article>
</section>
</div>
</body>
</html>
