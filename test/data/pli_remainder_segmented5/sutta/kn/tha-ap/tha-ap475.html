<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap475">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Naḷamālivagga</i></a></p>
<h1><a><i>3. Ukkāsatikattheraapadāna</i></a></h1>
</div>
<blockquote class="gatha">
<p><a data-var="Kosiyo → kosiko (bj, sya1ed, sya2ed, pts-vp-pli1, csp1ed)" data-ref="sc1, ms20Ap1_6099, msdiv30"><i>“Kosiyo nāma bhagavā,</i></a><br>
<a><i>cittakūṭe vasī tadā;</i></a><br>
<a><i>Jhāyī jhānarato buddho,</i></a><br>
<a><i>vivekābhirato muni.</i></a></p>
<p><a data-var="Ajjhogāhetvā → ajjhogahetvā (bj, sya1ed, sya2ed, pts-vp-pli1)" data-ref="sc2, ms20Ap1_6100, msdiv31"><i>Ajjhogāhetvā himavantaṃ,</i></a><br>
<a><i>Nārīgaṇapurakkhato;</i></a><br>
<a data-var="kosiyaṃ → kosikaṃ (bj, sya1ed, sya2ed, pts-vp-pli1, csp1ed)"><i>Addasaṃ kosiyaṃ buddhaṃ,</i></a><br>
<a><i>Puṇṇamāyeva candimaṃ.</i></a></p>
<p><a data-ref="sc3, ms20Ap1_6101, msdiv32"><i>Ukkāsate gahetvāna,</i></a><br>
<a><i>parivāresahaṃ tadā;</i></a><br>
<a data-var="ṭhatvā → buddhaṃ (sya1ed, sya2ed, mr)"><i>Sattarattindivaṃ ṭhatvā,</i></a><br>
<a><i>aṭṭhamena agacchahaṃ.</i></a></p>
<p><a data-var="kosiyaṃ → kosikaṃ (bj, sya1ed, sya2ed, pts-vp-pli1, csp1ed)" data-ref="sc4, ms20Ap1_6102, msdiv33"><i>Vuṭṭhitaṃ kosiyaṃ buddhaṃ,</i></a><br>
<a><i>sayambhuṃ aparājitaṃ;</i></a><br>
<a><i>Pasannacitto vanditvā,</i></a><br>
<a><i>ekaṃ bhikkhaṃ adāsahaṃ.</i></a></p>
<p><a data-ref="sc5, ms20Ap1_6103, msdiv34"><i>Tena kammena dvipadinda,</i></a><br>
<a><i>lokajeṭṭha narāsabha;</i></a><br>
<a><i>Uppajjiṃ tusite kāye,</i></a><br>
<a><i>ekabhikkhāyidaṃ phalaṃ.</i></a></p>
<p><a data-ref="sc6, ms20Ap1_6104, msdiv35"><i>Divasañceva rattiñca,</i></a><br>
<a><i>āloko hoti me sadā;</i></a><br>
<a><i>Samantā yojanasataṃ,</i></a><br>
<a><i>obhāsena pharāmahaṃ.</i></a></p>
<p><a data-ref="sc7, ms20Ap1_6105, msdiv36"><i>Pañcapaññāsakappamhi,</i></a><br>
<a><i>cakkavattī ahosahaṃ;</i></a><br>
<a><i>Cāturanto vijitāvī,</i></a><br>
<a data-var="jambumaṇḍassa → jambusaṇḍassa (bj, pts-vp-pli1); jambūmaṇḍassa (sya1ed, sya2ed)"><i>jambumaṇḍassa issaro.</i></a></p>
<p><a data-ref="sc8, ms20Ap1_6106, msdiv37"><i>Tadā me nagaraṃ āsi,</i></a><br>
<a><i>iddhaṃ phītaṃ sunimmitaṃ;</i></a><br>
<a><i>Tiṃsayojanamāyāmaṃ,</i></a><br>
<a><i>vitthārena ca vīsati.</i></a></p>
<p><a data-ref="sc9, ms20Ap1_6107, msdiv38"><i>Sobhanaṃ nāma nagaraṃ,</i></a><br>
<a><i>vissakammena māpitaṃ;</i></a><br>
<a><i>Dasasaddāvivittaṃ taṃ,</i></a><br>
<a><i>sammatāḷasamāhitaṃ.</i></a></p>
<p><a data-ref="sc10, pts-vp-pli2.415, ms20Ap1_6108, msdiv39"><i>Na tamhi nagare atthi,</i></a><br>
<a><i>vallikaṭṭhañca mattikā;</i></a><br>
<a><i>Sabbasoṇṇamayaṃyeva,</i></a><br>
<a><i>jotate niccakālikaṃ.</i></a></p>
<p><a data-ref="sc11, ms20Ap1_6109, msdiv40"><i>Catupākāraparikkhittaṃ,</i></a><br>
<a><i>tayo āsuṃ maṇimayā;</i></a><br>
<a><i>Vemajjhe tālapantī ca,</i></a><br>
<a><i>vissakammena māpitā.</i></a></p>
<p><a data-ref="sc12, ms20Ap1_6110, msdiv41"><i>Dasasahassapokkharañño,</i></a><br>
<a><i>padumuppalachāditā;</i></a><br>
<a data-var="Puṇḍarīkehi → puṇḍarīkādi (sya1ed, sya2ed)"><i>Puṇḍarīkehi sañchannā,</i></a><br>
<a><i>nānāgandhasamīritā.</i></a></p>
<p><a data-ref="sc13, ms20Ap1_6111, msdiv42"><i>Catunnavutito kappe,</i></a><br>
<a><i>yaṃ ukkaṃ dhārayiṃ ahaṃ;</i></a><br>
<a><i>Duggatiṃ nābhijānāmi,</i></a><br>
<a data-var="ukkādhārassidaṃ → ukkadhārassidaṃ (csp1ed)"><i>ukkādhārassidaṃ phalaṃ.</i></a></p>
<p><a data-ref="sc14, ms20Ap1_6112, msdiv43"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc15, ms20Ap1_6113, msdiv44"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc16, ms20Ap1_6114, msdiv45"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc17, ms20Ap1_6115"><i>Itthaṃ sudaṃ āyasmā ukkāsatiko thero imā gāthāyo abhāsitthāti.</i></a></p>
<p class="endsutta"><a data-ref="sc18, ms20Ap1_6116"><i>Ukkāsatikattherassāpadānaṃ tatiyaṃ.</i></a></p>
</article>
</section>
</div>
</body>
</html>
