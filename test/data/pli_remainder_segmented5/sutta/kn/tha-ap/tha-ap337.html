<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap337">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Gandhodakavagga</i></a></p>
<h1><a data-var="5 Phusitakampiyattheraapadāna → phussitakammiyattherāpadānaṃ (sya1ed, sya2ed, pts-vp-pli1)"><i>5 Phusitakampiyattheraapadāna</i></a></h1>
</div>
<blockquote class="gatha">
<p><a data-var="nāma → sabbatthapi evameva" data-ref="sc1, pts-vp-pli1.268, ms20Ap1_3760, msdiv38"><i>“Vipassī nāma sambuddho,</i></a><br>
<a><i>lokajeṭṭho narāsabho;</i></a><br>
<a><i>Khīṇāsavehi sahito,</i></a><br>
<a><i>saṃghārāme vasī tadā.</i></a></p>
<p><a data-ref="sc2, ms20Ap1_3761, msdiv39"><i>Ārāmadvārā nikkhamma,</i></a><br>
<a data-var="vipassī → sabbatthapi evameva"><i>vipassī lokanāyako;</i></a><br>
<a><i>Saha satasahassehi,</i></a><br>
<a data-var="aṭṭha → aṭṭha (mr); saha (?)"><i>aṭṭha khīṇāsavehi so.</i></a></p>
<p><a data-ref="sc3, ms20Ap1_3762, msdiv40"><i>Ajinena nivatthohaṃ,</i></a><br>
<a><i>vākacīradharopi ca;</i></a><br>
<a data-var="Kusumodakamādāya → kusumbhodaka … (bj, sya1ed, sya2ed, pts-vp-pli1)"><i>Kusumodakamādāya,</i></a><br>
<a><i>sambuddhaṃ upasaṅkamiṃ.</i></a></p>
<p><a data-ref="sc4, ms20Ap1_3763, msdiv41"><i>Sakaṃ cittaṃ pasādetvā,</i></a><br>
<a><i>vedajāto katañjalī;</i></a><br>
<a><i>Kusumodakamādāya,</i></a><br>
<a><i>buddhamabbhukkiriṃ ahaṃ.</i></a></p>
<p><a data-ref="sc5, ms20Ap1_3764, msdiv42"><i>Tena kammena sambuddho,</i></a><br>
<a data-var="jalajuttamanāmako → sabbatthapi evameva"><i>jalajuttamanāmako;</i></a><br>
<a><i>Mama kammaṃ pakittetvā,</i></a><br>
<a><i>agamā yena patthitaṃ.</i></a></p>
<p><a data-var="Phusitā → phussitā (sya1ed, sya2ed)" data-ref="sc6, ms20Ap1_3765, msdiv43"><i>Phusitā pañcasahassā,</i></a><br>
<a><i>yehi pūjesahaṃ jinaṃ;</i></a><br>
<a><i>Aḍḍhateyyasahassehi,</i></a><br>
<a><i>devarajjaṃ akārayiṃ.</i></a></p>
<p><a data-ref="sc7, ms20Ap1_3766, msdiv44"><i>Aḍḍhateyyasahassehi,</i></a><br>
<a><i>cakkavattī ahosahaṃ;</i></a><br>
<a><i>Avasesena kammena,</i></a><br>
<a><i>arahattamapāpuṇiṃ.</i></a></p>
<p><a data-var="yadā homi → yadāhosiṃ (sya1ed, sya2ed); yadā ahosiṃ (mr)" data-ref="sc8, ms20Ap1_3767, msdiv45"><i>Devarājā yadā homi,</i></a><br>
<a data-var="yadā → tadā (sya1ed, sya2ed, mr); yathā (pts-vp-pli1)"><i>manujādhipatī yadā;</i></a><br>
<a><i>Tameva nāmadheyyaṃ me,</i></a><br>
<a><i>phusito nāma homahaṃ.</i></a></p>
<p><a data-ref="sc9, ms20Ap1_3768, msdiv46"><i>Devabhūtassa santassa,</i></a><br>
<a><i>athāpi mānusassa vā;</i></a><br>
<a><i>Samantā byāmato mayhaṃ,</i></a><br>
<a><i>phusitaṃva pavassati.</i></a></p>
<p><a data-ref="sc10, ms20Ap1_3769, msdiv47"><i>Bhavā ugghāṭitā mayhaṃ,</i></a><br>
<a><i>kilesā jhāpitā mama;</i></a><br>
<a><i>Sabbāsavaparikkhīṇo,</i></a><br>
<a><i>phusitassa idaṃ phalaṃ.</i></a></p>
<p><a data-ref="sc11, ms20Ap1_3770, msdiv48"><i>Candanasseva me kāyā,</i></a><br>
<a><i>tathā gandho pavāyati;</i></a><br>
<a><i>Sarīrato mama gandho,</i></a><br>
<a><i>aḍḍhakose pavāyati.</i></a></p>
<p><a data-ref="sc12, ms20Ap1_3771, msdiv49"><i>Dibbagandhaṃ sampavantaṃ,</i></a><br>
<a><i>puññakammasamaṅginaṃ;</i></a><br>
<a><i>Gandhaṃ ghatvāna jānanti,</i></a><br>
<a><i>phusito āgato idha.</i></a></p>
<p><a data-ref="sc13, pts-vp-pli1.269, ms20Ap1_3772, msdiv50"><i>Sākhāpalāsakaṭṭhāni,</i></a><br>
<a><i>tiṇānipi ca sabbaso;</i></a><br>
<a><i>Mama saṅkappamaññāya,</i></a><br>
<a><i>gandho sampajjate khaṇe.</i></a></p>
<p><a data-var="Satasahassito → satasahasse ito (bj, sya1ed, sya2ed, pts-vp-pli1)" data-ref="sc14, ms20Ap1_3773, msdiv51"><i>Satasahassito kappe,</i></a><br>
<a><i>candanaṃ abhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>phusitassa idaṃ phalaṃ.</i></a></p>
<p><a data-ref="sc15, ms20Ap1_3774, msdiv52"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="phusitakampiyo → phussitakammiyo (sya1ed, sya2ed, pts-vp-pli1)" data-ref="sc16, ms20Ap1_3775"><i>Itthaṃ sudaṃ āyasmā phusitakampiyo thero imā gāthāyo abhāsitthāti.</i></a></p>
<p class="endsutta"><a data-ref="sc17, ms20Ap1_3776"><i>Phusitakampiyattherassāpadānaṃ pañcamaṃ.</i></a></p>
</article>
</section>
</div>
</body>
</html>
