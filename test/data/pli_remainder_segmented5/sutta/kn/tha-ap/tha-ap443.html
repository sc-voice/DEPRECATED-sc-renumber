<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap443">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Vibhītakavagga</i></a></p>
<h1><a data-var="1 Vibhītakamiñjiyattheraapadāna → vibhīṭakamiñjiyattherāpadānaṃ (bj, pts-vp-pli1); vibhedakabījiyattherāpadānaṃ (sya1ed, sya2ed)"><i>1 Vibhītakamiñjiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5775, msdiv1"><i>“Kakusandho mahāvīro,</i></a><br>
<a><i>sabbadhammāna pāragū;</i></a><br>
<a><i>Gaṇamhā vūpakaṭṭho so,</i></a><br>
<a><i>agamāsi vanantaraṃ.</i></a></p>
<p><a data-ref="sc2, ms20Ap1_5776, msdiv2"><i>Bījamiñjaṃ gahetvāna,</i></a><br>
<a><i>latāya āvuṇiṃ ahaṃ;</i></a><br>
<a><i>Bhagavā tamhi samaye,</i></a><br>
<a><i>jhāyate pabbatantare.</i></a></p>
<p><a data-ref="sc3, ms20Ap1_5777, msdiv3"><i>Disvānahaṃ devadevaṃ,</i></a><br>
<a><i>vippasannena cetasā;</i></a><br>
<a><i>Dakkhiṇeyyassa vīrassa,</i></a><br>
<a><i>bījamiñjamadāsahaṃ.</i></a></p>
<p><a data-ref="sc4, ms20Ap1_5778, msdiv4"><i>Imasmiṃyeva kappamhi,</i></a><br>
<a data-var="miñjamadadiṃ → phalaṃ adadiṃ (bj); vījamadadiṃ (sya1ed, sya2ed); phalamadadiṃ (pts-vp-pli1)"><i>yaṃ miñjamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>bījamiñjassidaṃ phalaṃ.</i></a></p>
<p><a data-ref="sc5, ms20Ap1_5779, msdiv5"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc6, ms20Ap1_5780, msdiv6"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc7, ms20Ap1_5781, msdiv7"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="vibhītakamiñjiyo → vibhīṭakamiñjiyo (bj, pts-vp-pli1); vibhedakabījiyo (sya1ed, sya2ed, mr)" data-ref="sc8, ms20Ap1_5782"><i>Itthaṃ sudaṃ āyasmā vibhītakamiñjiyo thero imā gāthāyo abhāsitthāti.</i></a></p>
<p class="endsutta"><a data-ref="sc9, ms20Ap1_5783"><i>Vibhītakamiñjiyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
