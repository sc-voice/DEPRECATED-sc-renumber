<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap18">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a><i>6. Rāhulattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_773, msdiv68"><i>“Padumuttarassa bhagavato,</i></a><br>
<a><i>Lokajeṭṭhassa tādino;</i></a><br>
<a><i>Sattabhūmamhi pāsāde,</i></a><br>
<a><i>Ādāsaṃ santhariṃ ahaṃ.</i></a></p>
<p><a data-ref="sc2, ms20Ap1_774, msdiv69"><i>Khīṇāsavasahassehi,</i></a><br>
<a><i>parikiṇṇo mahāmuni;</i></a><br>
<a><i>Upāgami gandhakuṭiṃ,</i></a><br>
<a data-var="dvipadindo → dipadindo (bj, sya1ed, sya2ed, pts-vp-pli1)"><i>dvipadindo narāsabho.</i></a></p>
<p><a data-var="Virocento → virocayaṃ (sya1ed, sya2ed); virocantaṃ (pts-vp-pli1)" data-ref="sc3, ms20Ap1_775, msdiv70"><i>Virocento gandhakuṭiṃ,</i></a><br>
<a><i>devadevo narāsabho;</i></a><br>
<a><i>Bhikkhusaṃghe ṭhito satthā,</i></a><br>
<a><i>imā gāthā abhāsatha.</i></a></p>
<p><a data-ref="sc4, ms20Ap1_776, msdiv71"><i>‘Yenāyaṃ jotitā seyyā,</i></a><br>
<a><i>ādāsova susanthato;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc5, ms20Ap1_777, msdiv72"><i>Soṇṇamayā rūpimayā,</i></a><br>
<a><i>atho veḷuriyāmayā;</i></a><br>
<a><i>Nibbattissanti pāsādā,</i></a><br>
<a><i>ye keci manaso piyā.</i></a></p>
<p><a data-ref="sc6, pts-vp-pli1.61, ms20Ap1_778, msdiv73"><i>Catusaṭṭhikkhattuṃ devindo,</i></a><br>
<a><i>devarajjaṃ karissati;</i></a><br>
<a><i>Sahassakkhattuṃ cakkavattī,</i></a><br>
<a><i>bhavissati anantarā.</i></a></p>
<p><a data-ref="sc7, ms20Ap1_779, msdiv74"><i>Ekavīsatikappamhi,</i></a><br>
<a><i>vimalo nāma khattiyo;</i></a><br>
<a><i>Cāturanto vijitāvī,</i></a><br>
<a><i>cakkavattī bhavissati.</i></a></p>
<p><a data-ref="sc8, ms20Ap1_780, msdiv75"><i>Nagaraṃ reṇuvatī nāma,</i></a><br>
<a><i>iṭṭhakāhi sumāpitaṃ;</i></a><br>
<a><i>Āyāmato tīṇi sataṃ,</i></a><br>
<a><i>caturassasamāyutaṃ.</i></a></p>
<p><a data-ref="sc9, ms20Ap1_781, msdiv76"><i>Sudassano nāma pāsādo,</i></a><br>
<a data-var="vissakammena māpito → vissakammena nimmito (bj); visukammena māpito (sya1ed, sya2ed, mr)"><i>vissakammena māpito;</i></a><br>
<a><i>Kūṭāgāravarūpeto,</i></a><br>
<a><i>sattaratanabhūsito.</i></a></p>
<p><a data-var="Dasasaddāvivittaṃ taṃ → dasa saddā avivittaṃ (bj, pts-vp-pli1)" data-ref="sc10, ms20Ap1_782, msdiv77"><i>Dasasaddāvivittaṃ taṃ,</i></a><br>
<a><i>vijjādharasamākulaṃ;</i></a><br>
<a><i>Sudassanaṃva nagaraṃ,</i></a><br>
<a><i>devatānaṃ bhavissati.</i></a></p>
<p><a data-ref="sc11, ms20Ap1_783, msdiv78"><i>Pabhā niggacchate tassa,</i></a><br>
<a><i>uggacchanteva sūriye;</i></a><br>
<a><i>Virocessati taṃ niccaṃ,</i></a><br>
<a><i>samantā aṭṭhayojanaṃ.</i></a></p>
<p><a data-ref="sc12, ms20Ap1_784, msdiv79"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc13, ms20Ap1_785, msdiv80"><i>Tusitā so cavitvāna,</i></a><br>
<a><i>sukkamūlena codito;</i></a><br>
<a><i>Gotamassa bhagavato,</i></a><br>
<a><i>atrajo so bhavissati.</i></a></p>
<p><a data-var="Sacevaseyya agāraṃ → sace vaseyyāgāraṃ (bj); sace vaseyya āgāraṃ (pts-vp-pli1); sacā'vaseyya (?)" data-ref="sc14, ms20Ap1_786, msdiv81"><i>Sacevaseyya agāraṃ,</i></a><br>
<a><i>cakkavattī bhaveyya so;</i></a><br>
<a><i>Aṭṭhānametaṃ yaṃ tādī,</i></a><br>
<a><i>agāre ratimajjhagā.</i></a></p>
<p><a data-ref="sc15, ms20Ap1_787, msdiv82"><i>Nikkhamitvā agāramhā,</i></a><br>
<a><i>pabbajissati subbato;</i></a><br>
<a><i>Rāhulo nāma nāmena,</i></a><br>
<a><i>arahā so bhavissati’.</i></a></p>
<p><a data-ref="sc16, ms20Ap1_788, msdiv83"><i>Kikīva aṇḍaṃ rakkheyya,</i></a><br>
<a><i>cāmarī viya vāladhiṃ;</i></a><br>
<a><i>Nipako sīlasampanno,</i></a><br>
<a data-var="evaṃ rakkhiṃ mahāmuni → evaṃ rakkhiṃ mahāmune (bj); mamaṃ dakkhi mahāmuni (sya1ed, sya2ed); mamaṃ rakkhi mahāmuni (pts-vp-pli1, csp1ed) 19Th1.A:7 (22 piṭṭhe)"><i>evaṃ rakkhiṃ mahāmuni.</i></a></p>
<p><a data-ref="sc17, ms20Ap1_789, msdiv84"><i>Tassāhaṃ dhammamaññāya,</i></a><br>
<a><i>vihāsiṃ sāsane rato;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc18, ms20Ap1_790, msdiv85"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc19, ms20Ap1_791"><i>Itthaṃ sudaṃ āyasmā rāhulo thero imā gāthāyo abhāsitthāti.</i></a></p>
<p class="endsutta"><a data-ref="sc20, ms20Ap1_792"><i>Rāhulattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
