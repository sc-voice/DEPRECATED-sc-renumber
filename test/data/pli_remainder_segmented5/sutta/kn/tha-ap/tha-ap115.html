<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap115">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Mahāparivāravagga</i></a></p>
<h1><a data-var="3 Saraṇagamaniyattheraapadāna → saraṇagamanīyattherāpadānaṃ (bj); saraṇāgamaniyattherāpadānaṃ (pts-vp-pli1)"><i>3 Saraṇagamaniyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1964, msdiv20"><i>“Ubhinnaṃ devarājūnaṃ,</i></a><br>
<a><i>saṅgāmo samupaṭṭhito;</i></a><br>
<a data-var="samupabyūḷho → samupabbūḷho (bj, pts-vp-pli1); samupabyuḷho (sya1ed, sya2ed)"><i>Ahosi samupabyūḷho,</i></a><br>
<a data-var="avattatha → pavattatha (bj, pts-vp-pli1)"><i>mahāghoso avattatha.</i></a></p>
<p><a data-ref="sc2, ms20Ap1_1965, msdiv21"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Antalikkhe ṭhito satthā,</i></a><br>
<a><i>saṃvejesi mahājanaṃ.</i></a></p>
<p><a data-ref="sc3, ms20Ap1_1966, msdiv22"><i>Sabbe devā attamanā,</i></a><br>
<a><i>nikkhittakavacāvudhā;</i></a><br>
<a><i>Sambuddhaṃ abhivādetvā,</i></a><br>
<a><i>ekaggāsiṃsu tāvade.</i></a></p>
<p><a data-var="Mayhaṃ → amhaṃ (bj, pts-vp-pli1)" data-ref="sc4, ms20Ap1_1967, msdiv23"><i>Mayhaṃ saṅkappamaññāya,</i></a><br>
<a><i>vācāsabhimudīrayi;</i></a><br>
<a><i>Anukampako lokavidū,</i></a><br>
<a><i>nibbāpesi mahājanaṃ.</i></a></p>
<p><a data-ref="sc5, ms20Ap1_1968, msdiv24"><i>Paduṭṭhacitto manujo,</i></a><br>
<a><i>ekapāṇaṃ viheṭhayaṃ;</i></a><br>
<a><i>Tena cittappadosena,</i></a><br>
<a><i>apāyaṃ upapajjati.</i></a></p>
<p><a data-ref="sc6, ms20Ap1_1969, msdiv25"><i>Saṅgāmasīse nāgova,</i></a><br>
<a><i>bahū pāṇe viheṭhayaṃ;</i></a><br>
<a><i>Nibbāpetha sakaṃ cittaṃ,</i></a><br>
<a><i>mā haññittho punappunaṃ.</i></a></p>
<p><a data-ref="sc7, ms20Ap1_1970, msdiv26"><i>Dvinnampi yakkharājūnaṃ,</i></a><br>
<a data-var="vimhitā ahu → senāyo vimhitā ahū (bj); senāpi samitā ahu (sya1ed, sya2ed)"><i>senā sā vimhitā ahu;</i></a><br>
<a><i>Saraṇañca upāgacchuṃ,</i></a><br>
<a><i>lokajeṭṭhaṃ sutādinaṃ.</i></a></p>
<p><a data-ref="sc8, pts-vp-pli1.149, ms20Ap1_1971, msdiv27"><i>Saññāpetvāna janataṃ,</i></a><br>
<a data-var="padamuddhari → uddhari pana (bj, sya1ed, sya2ed); uddharī pana (pts-vp-pli1)"><i>padamuddhari cakkhumā;</i></a><br>
<a><i>Pekkhamānova devehi,</i></a><br>
<a><i>pakkāmi uttarāmukho.</i></a></p>
<p><a data-ref="sc9, ms20Ap1_1972, msdiv28"><i>Paṭhamaṃ saraṇaṃ gacchiṃ,</i></a><br>
<a><i>dvipadindassa tādino;</i></a><br>
<a><i>Kappānaṃ satasahassaṃ,</i></a><br>
<a><i>duggatiṃ nupapajjahaṃ.</i></a></p>
<p><a data-ref="sc10, ms20Ap1_1973, msdiv29"><i>Mahādundubhināmā ca,</i></a><br>
<a><i>soḷasāsuṃ rathesabhā;</i></a><br>
<a><i>Tiṃsakappasahassamhi,</i></a><br>
<a><i>rājāno cakkavattino.</i></a></p>
<p><a data-ref="sc11, ms20Ap1_1974, msdiv30"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="saraṇagamaniyo → saraṇagamanīyo (bj); saraṇāgamaniyo (pts-vp-pli1)" data-ref="sc12, ms20Ap1_1975"><i>Itthaṃ sudaṃ āyasmā saraṇagamaniyo thero imā gāthāyo abhāsitthāti.</i></a></p>
<p class="endsutta"><a data-ref="sc13, ms20Ap1_1976"><i>Saraṇagamaniyattherassāpadānaṃ tatiyaṃ.</i></a></p>
</article>
</section>
</div>
</body>
</html>
