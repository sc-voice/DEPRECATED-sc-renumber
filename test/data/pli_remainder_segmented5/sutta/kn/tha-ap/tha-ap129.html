<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap129">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sereyyavagga</i></a></p>
<h1><a><i>7. Phaladāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2140, msdiv75"><i>“Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Himavantassāvidūre,</i></a><br>
<a><i>vasāmi assame ahaṃ.</i></a></p>
<p><a data-ref="sc2, ms20Ap1_2141, msdiv76"><i>Aggihuttañca me atthi,</i></a><br>
<a><i>puṇḍarīkaphalāni ca;</i></a><br>
<a><i>Puṭake nikkhipitvāna,</i></a><br>
<a><i>dumagge laggitaṃ mayā.</i></a></p>
<p><a data-ref="sc3, pts-vp-pli1.161, ms20Ap1_2142, msdiv77"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mamuddharitukāmo so,</i></a><br>
<a><i>bhikkhanto mamupāgami.</i></a></p>
<p><a data-ref="sc4, ms20Ap1_2143, msdiv78"><i>Pasannacitto sumano,</i></a><br>
<a><i>phalaṃ buddhassadāsahaṃ;</i></a><br>
<a><i>Vittisañjanano mayhaṃ,</i></a><br>
<a><i>diṭṭhadhammasukhāvaho.</i></a></p>
<p><a data-ref="sc5, ms20Ap1_2144, msdiv79"><i>Suvaṇṇavaṇṇo sambuddho,</i></a><br>
<a><i>āhutīnaṃ paṭiggaho;</i></a><br>
<a><i>Antalikkhe ṭhito satthā,</i></a><br>
<a><i>imaṃ gāthaṃ abhāsatha.</i></a></p>
<p><a data-ref="sc6, ms20Ap1_2145, msdiv80"><i>‘Iminā phaladānena,</i></a><br>
<a><i>cetanāpaṇidhīhi ca;</i></a><br>
<a><i>Kappānaṃ satasahassaṃ,</i></a><br>
<a><i>duggatiṃ nupapajjati’.</i></a></p>
<p><a data-ref="sc7, ms20Ap1_2146, msdiv81"><i>Teneva sukkamūlena,</i></a><br>
<a><i>anubhotvāna sampadā;</i></a><br>
<a><i>Pattomhi acalaṃ ṭhānaṃ,</i></a><br>
<a><i>hitvā jayaparājayaṃ.</i></a></p>
<p><a data-ref="sc8, ms20Ap1_2147, msdiv82"><i>Ito sattasate kappe,</i></a><br>
<a><i>rājā āsiṃ sumaṅgalo;</i></a><br>
<a><i>Sattaratanasampanno,</i></a><br>
<a><i>cakkavattī mahabbalo.</i></a></p>
<p><a data-ref="sc9, ms20Ap1_2148, msdiv83"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc10, ms20Ap1_2149"><i>Itthaṃ sudaṃ āyasmā phaladāyako thero imā gāthāyo abhāsitthāti.</i></a></p>
<p class="endsutta"><a data-ref="sc11, ms20Ap1_2150"><i>Phaladāyakattherassāpadānaṃ sattamaṃ.</i></a></p>
</article>
</section>
</div>
</body>
</html>
