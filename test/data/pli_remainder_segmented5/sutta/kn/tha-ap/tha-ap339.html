<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap339">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Gandhodakavagga</i></a></p>
<h1><a><i>7. Tiṇakuṭidāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_3800, msdiv74"><i>“Nagare bandhumatiyā,</i></a><br>
<a><i>ahosiṃ parakammiko;</i></a><br>
<a><i>Parakammāyane yutto,</i></a><br>
<a><i>parabhattaṃ apassito.</i></a></p>
<p><a data-ref="sc2, ms20Ap1_3801, msdiv75"><i>Rahogato nisīditvā,</i></a><br>
<a><i>evaṃ cintesahaṃ tadā;</i></a><br>
<a><i>Buddho loke samuppanno,</i></a><br>
<a><i>adhikāro ca natthi me.</i></a></p>
<p><a data-var="Kālo me gatiṃ → kālo gatiṃ (bj); kālo gatiṃ me (sya1ed, sya2ed, pts-vp-pli1)" data-ref="sc3, pts-vp-pli1.271, ms20Ap1_3802, msdiv76"><i>Kālo me gatiṃ sodhetuṃ,</i></a><br>
<a><i>khaṇo me paṭipādito;</i></a><br>
<a><i>Dukkho nirayasamphasso,</i></a><br>
<a><i>apuññānañhi pāṇinaṃ.</i></a></p>
<p><a data-ref="sc4, ms20Ap1_3803, msdiv77"><i>Evāhaṃ cintayitvāna,</i></a><br>
<a><i>kammasāmiṃ upāgamiṃ;</i></a><br>
<a><i>Ekāhaṃ kammaṃ yācitvā,</i></a><br>
<a><i>vipinaṃ pāvisiṃ ahaṃ.</i></a></p>
<p><a data-ref="sc5, ms20Ap1_3804, msdiv78"><i>Tiṇakaṭṭhañca valliñca,</i></a><br>
<a><i>āharitvānahaṃ tadā;</i></a><br>
<a><i>Tidaṇḍake ṭhapetvāna,</i></a><br>
<a><i>akaṃ tiṇakuṭiṃ ahaṃ.</i></a></p>
<p><a data-ref="sc6, ms20Ap1_3805, msdiv79"><i>Saṃghassatthāya kuṭikaṃ,</i></a><br>
<a data-var="niyyādetvāna → niyyātetvāna (bj, pts-vp-pli1)"><i>niyyādetvāna taṃ ahaṃ;</i></a><br>
<a><i>Tadaheyeva āgantvā,</i></a><br>
<a><i>kammasāmiṃ upāgamiṃ.</i></a></p>
<p><a data-ref="sc7, ms20Ap1_3806, msdiv80"><i>Tena kammena sukatena,</i></a><br>
<a><i>tāvatiṃsamagacchahaṃ;</i></a><br>
<a><i>Tattha me sukataṃ byamhaṃ,</i></a><br>
<a data-var="kuṭikāya sunimmitaṃ → tiṇakuṭikāya nimmitaṃ (bj, sya1ed, sya2ed, pts-vp-pli1)"><i>kuṭikāya sunimmitaṃ.</i></a></p>
<p><a data-ref="sc8, ms20Ap1_3807, msdiv81"><i>Sahassakaṇḍaṃ satabheṇḍu,</i></a><br>
<a><i>dhajālu haritāmayaṃ;</i></a><br>
<a><i>Satasahassaniyyūhā,</i></a><br>
<a><i>byamhe pātubhaviṃsu me.</i></a></p>
<p><a data-ref="sc9, ms20Ap1_3808, msdiv82"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Mama saṅkappamaññāya,</i></a><br>
<a><i>pāsādo upatiṭṭhati.</i></a></p>
<p><a data-ref="sc10, ms20Ap1_3809, msdiv83"><i>Bhayaṃ vā chambhitattaṃ vā,</i></a><br>
<a><i>lomahaṃso na vijjati;</i></a><br>
<a><i>Tāsaṃ mama na jānāmi,</i></a><br>
<a data-var="tiṇakuṭikāyidaṃ → tiṇakuṭiyidaṃ (mr)"><i>tiṇakuṭikāyidaṃ phalaṃ.</i></a></p>
<p><a data-ref="sc11, ms20Ap1_3810, msdiv84"><i>Sīhabyagghā ca dīpī ca,</i></a><br>
<a data-var="acchakokataracchakā → … taracchayo (sya1ed, sya2ed, pts-vp-pli1, mr)"><i>acchakokataracchakā;</i></a><br>
<a><i>Sabbe maṃ parivajjenti,</i></a><br>
<a><i>tiṇakuṭikāyidaṃ phalaṃ.</i></a></p>
<p><a data-var="Sarīsapā → siriṃsapā (bj, sya1ed, sya2ed, pts-vp-pli1); sariṃsapā (mr)" data-ref="sc12, ms20Ap1_3811, msdiv85"><i>Sarīsapā ca bhūtā ca,</i></a><br>
<a><i>ahī kumbhaṇḍarakkhasā;</i></a><br>
<a><i>Tepi maṃ parivajjenti,</i></a><br>
<a><i>tiṇakuṭikāyidaṃ phalaṃ.</i></a></p>
<p><a data-ref="sc13, ms20Ap1_3812, msdiv86"><i>Na pāpasupinassāpi,</i></a><br>
<a><i>sarāmi dassanaṃ mama;</i></a><br>
<a><i>Upaṭṭhitā sati mayhaṃ,</i></a><br>
<a><i>tiṇakuṭikāyidaṃ phalaṃ.</i></a></p>
<p><a data-ref="sc14, ms20Ap1_3813, msdiv87"><i>Tāyeva tiṇakuṭikāya,</i></a><br>
<a><i>anubhotvāna sampadā;</i></a><br>
<a><i>Gotamassa bhagavato,</i></a><br>
<a><i>dhammaṃ sacchikariṃ ahaṃ.</i></a></p>
<p><a data-ref="sc15, ms20Ap1_3814, msdiv88"><i>Ekanavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>tiṇakuṭikāyidaṃ phalaṃ.</i></a></p>
<p><a data-ref="sc16, ms20Ap1_3815, msdiv89"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc17, ms20Ap1_3816"><i>Itthaṃ sudaṃ āyasmā tiṇakuṭidāyako thero imā gāthāyo abhāsitthāti.</i></a></p>
<p class="endsutta"><a data-ref="sc18, ms20Ap1_3817"><i>Tiṇakuṭidāyakattherassāpadānaṃ sattamaṃ.</i></a></p>
</article>
</section>
</div>
</body>
</html>
