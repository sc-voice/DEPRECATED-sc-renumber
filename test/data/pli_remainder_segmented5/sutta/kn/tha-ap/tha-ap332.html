<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap332">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Umāpupphiyavagga</i></a></p>
<h1><a><i>10. Saparivārachattadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_3686, msdiv82"><i>“Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Ākāse jalavuṭṭhīva,</i></a><br>
<a data-var="vassate → vassati (bj, pts-vp-pli1); vasseti (?)"><i>vassate dhammavuṭṭhiyā.</i></a></p>
<p><a data-ref="sc2, ms20Ap1_3687, msdiv83"><i>Tamaddasāsiṃ sambuddhaṃ,</i></a><br>
<a><i>desentaṃ amataṃ padaṃ;</i></a><br>
<a><i>Sakaṃ cittaṃ pasādetvā,</i></a><br>
<a><i>agamāsiṃ sakaṃ gharaṃ.</i></a></p>
<p><a data-ref="sc3, ms20Ap1_3688, msdiv84"><i>Chattaṃ alaṅkataṃ gayha,</i></a><br>
<a><i>upagacchiṃ naruttamaṃ;</i></a><br>
<a><i>Haṭṭho haṭṭhena cittena,</i></a><br>
<a><i>ākāse ukkhipiṃ ahaṃ.</i></a></p>
<p><a data-ref="sc4, ms20Ap1_3689, msdiv85"><i>Susaṅgahitayānaṃva,</i></a><br>
<a><i>dantova sāvakuttamo;</i></a><br>
<a><i>Upagantvāna sambuddhaṃ,</i></a><br>
<a><i>matthake sampatiṭṭhahi.</i></a></p>
<p><a data-ref="sc5, ms20Ap1_3690, msdiv86"><i>Anukampako kāruṇiko,</i></a><br>
<a><i>buddho lokagganāyako;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc6, ms20Ap1_3691, msdiv87"><i>‘Yena chattamidaṃ dinnaṃ,</i></a><br>
<a><i>alaṅkataṃ manoramaṃ;</i></a><br>
<a><i>Tena cittappasādena,</i></a><br>
<a><i>duggatiṃ so na gacchati.</i></a></p>
<p><a data-ref="sc7, pts-vp-pli1.266, ms20Ap1_3692, msdiv88"><i>Sattakkhattuñca devesu,</i></a><br>
<a><i>devarajjaṃ karissati;</i></a><br>
<a><i>Bāttiṃsakkhattuñca rājā,</i></a><br>
<a><i>cakkavattī bhavissati.</i></a></p>
<p><a data-ref="sc8, ms20Ap1_3693, msdiv89"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc9, ms20Ap1_3694, msdiv90"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo’.</i></a></p>
<p><a data-ref="sc10, ms20Ap1_3695, msdiv91"><i>Buddhassa giramaññāya,</i></a><br>
<a><i>vācāsabhimudīritaṃ;</i></a><br>
<a><i>Pasannacitto sumano,</i></a><br>
<a><i>bhiyyo hāsaṃ janesahaṃ.</i></a></p>
<p><a data-ref="sc11, ms20Ap1_3696, msdiv92"><i>Jahitvā mānusaṃ yoniṃ,</i></a><br>
<a data-var="Dibbaṃ yoniṃ → devayoniṃ (bj, pts-vp-pli1); dibbayoniṃ (sya1ed, sya2ed)"><i>Dibbaṃ yoniṃ samajjhagaṃ;</i></a><br>
<a><i>Vimānamuttamaṃ mayhaṃ,</i></a><br>
<a><i>Abbhuggataṃ manoramaṃ.</i></a></p>
<p><a data-ref="sc12, ms20Ap1_3697, msdiv93"><i>Vimānā nikkhamantassa,</i></a><br>
<a><i>setacchattaṃ dharīyati;</i></a><br>
<a><i>Tadā saññaṃ paṭilabhiṃ,</i></a><br>
<a><i>pubbakammassidaṃ phalaṃ.</i></a></p>
<p><a data-ref="sc13, ms20Ap1_3698, msdiv94"><i>Devalokā cavitvāna,</i></a><br>
<a><i>manussattañca āgamiṃ;</i></a><br>
<a><i>Chattiṃsakkhattuṃ cakkavattī,</i></a><br>
<a><i>sattakappasatamhito.</i></a></p>
<p><a data-ref="sc14, ms20Ap1_3699, msdiv95"><i>Tamhā kāyā cavitvāna,</i></a><br>
<a data-var="āgacchiṃ → agañchiṃ (bj); āgacchaṃ (pts-vp-pli1)"><i>āgacchiṃ tidasaṃ puraṃ;</i></a><br>
<a><i>Saṃsaritvānupubbena,</i></a><br>
<a><i>mānusaṃ punarāgamiṃ.</i></a></p>
<p><a data-ref="sc15, ms20Ap1_3700, msdiv96"><i>Okkantaṃ mātukucchiṃ maṃ,</i></a><br>
<a><i>setacchattaṃ adhārayuṃ;</i></a><br>
<a><i>Jātiyā sattavassohaṃ,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc16, ms20Ap1_3701, msdiv97"><i>Sunando nāma nāmena,</i></a><br>
<a><i>brāhmaṇo mantapāragū;</i></a><br>
<a><i>Phalikaṃ chattamādāya,</i></a><br>
<a><i>sāvakaggassa so tadā.</i></a></p>
<p><a data-ref="sc17, ms20Ap1_3702, msdiv98"><i>Anumodi mahāvīro,</i></a><br>
<a><i>sāriputto mahākathī;</i></a><br>
<a><i>Sutvānumodanaṃ tassa,</i></a><br>
<a><i>pubbakammamanussariṃ.</i></a></p>
<p><a data-ref="sc18, ms20Ap1_3703, msdiv99"><i>Añjaliṃ paggahetvāna,</i></a><br>
<a><i>sakaṃ cittaṃ pasādayiṃ;</i></a><br>
<a><i>Saritvā purimaṃ kammaṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc19, ms20Ap1_3704, msdiv100"><i>Uṭṭhāya āsanā tamhā,</i></a><br>
<a><i>sire katvāna añjaliṃ;</i></a><br>
<a><i>Sambuddhaṃ abhivādetvā,</i></a><br>
<a><i>imaṃ vācaṃ udīrayiṃ.</i></a></p>
<p><a data-ref="sc20, ms20Ap1_3705, msdiv101"><i>Satasahassito kappe,</i></a><br>
<a><i>buddho loke anuttaro;</i></a><br>
<a><i>Padumuttaro lokavidū,</i></a><br>
<a><i>āhutīnaṃ paṭiggaho.</i></a></p>
<p><a data-ref="sc21, ms20Ap1_3706, msdiv102"><i>Tassa chattaṃ mayā dinnaṃ,</i></a><br>
<a><i>vicittaṃ samalaṅkataṃ;</i></a><br>
<a><i>Ubho hatthehi paggaṇhi,</i></a><br>
<a><i>sayambhū aggapuggalo.</i></a></p>
<p><a data-ref="sc22, pts-vp-pli1.267, ms20Ap1_3707, msdiv103"><i>Aho buddhā aho dhammā,</i></a><br>
<a><i>aho no satthusampadā;</i></a><br>
<a><i>Ekacchattassa dānena,</i></a><br>
<a><i>duggatiṃ nupapajjahaṃ.</i></a></p>
<p><a data-ref="sc23, ms20Ap1_3708, msdiv104"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc24, ms20Ap1_3709, msdiv105"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (2925)</i></a></p>
</blockquote>
<p><a data-ref="sc25, ms20Ap1_3710"><i>Itthaṃ sudaṃ āyasmā saparivārachattadāyako thero imā gāthāyo abhāsitthāti.</i></a></p>
<p class="endsutta"><a data-ref="sc26, ms20Ap1_3711"><i>Saparivārachattadāyakattherassāpadānaṃ dasamaṃ.</i></a></p>
<p class="endsection"><a data-var="Umāpupphiyavaggo → ummāpupphiyavaggo (bj, sya1ed, sya2ed, pts-vp-pli1)" data-ref="sc27, ms20Ap1_3712"><i>Umāpupphiyavaggo tettiṃsatimo.</i></a></p>
<p class="uddana-intro"><a data-ref="sc28, ms20Ap1_3713"><i>Tassuddānaṃ</i></a></p>
<blockquote class="uddanagatha">
<p><a data-ref="sc29, ms20Ap1_3714"><i>Umāpupphañca pulinaṃ,</i></a><br>
<a><i>hāso yañño nimittako;</i></a><br>
<a><i>Saṃsāvako nigguṇḍī ca,</i></a><br>
<a><i>sumanaṃ pupphachattako;</i></a><br>
<a><i>Saparivārachatto ca,</i></a><br>
<a><i>gāthā sattasatuttarāti.</i></a></p>
</blockquote>
</article>
</section>
</div>
</body>
</html>
