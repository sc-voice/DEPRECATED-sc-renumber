<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap338">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Gandhodakavagga</i></a></p>
<h1><a><i>6. Pabhaṅkarattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_3777, msdiv53"><i>“Padumuttarabhagavato,</i></a><br>
<a><i>lokajeṭṭhassa tādino;</i></a><br>
<a><i>Vipine cetiyaṃ āsi,</i></a><br>
<a><i>vāḷamigasamākule.</i></a></p>
<p><a data-ref="sc2, ms20Ap1_3778, msdiv54"><i>Na koci visahi gantuṃ,</i></a><br>
<a><i>cetiyaṃ abhivandituṃ;</i></a><br>
<a><i>Tiṇakaṭṭhalatonaddhaṃ,</i></a><br>
<a><i>paluggaṃ āsi cetiyaṃ.</i></a></p>
<p><a data-ref="sc3, ms20Ap1_3779, msdiv55"><i>Vanakammiko tadā āsiṃ,</i></a><br>
<a data-var="pitumātumatenahaṃ → pitupetāmahenahaṃ (bj, pts-vp-pli1); pitāpetāmahenahaṃ (sya1ed, sya2ed)"><i>pitumātumatenahaṃ;</i></a><br>
<a><i>Addasaṃ vipine thūpaṃ,</i></a><br>
<a><i>luggaṃ tiṇalatākulaṃ.</i></a></p>
<p><a data-ref="sc4, ms20Ap1_3780, msdiv56"><i>Disvānāhaṃ buddhathūpaṃ,</i></a><br>
<a><i>garucittaṃ upaṭṭhahiṃ;</i></a><br>
<a><i>Buddhaseṭṭhassa thūpoyaṃ,</i></a><br>
<a><i>paluggo acchatī vane.</i></a></p>
<p><a data-ref="sc5, ms20Ap1_3781, msdiv57"><i>Nacchannaṃ nappatirūpaṃ,</i></a><br>
<a><i>jānantassa guṇāguṇaṃ;</i></a><br>
<a><i>Buddhathūpaṃ asodhetvā,</i></a><br>
<a><i>aññaṃ kammaṃ payojaye.</i></a></p>
<p><a data-ref="sc6, ms20Ap1_3782, msdiv58"><i>Tiṇakaṭṭhañca valliñca,</i></a><br>
<a><i>sodhayitvāna cetiye;</i></a><br>
<a data-var="aṭṭha vārāni → aṭṭha ṭhānāni (mr)"><i>Vanditvā aṭṭha vārāni,</i></a><br>
<a><i>paṭikuṭiko agacchahaṃ.</i></a></p>
<p><a data-ref="sc7, ms20Ap1_3783, msdiv59"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc8, ms20Ap1_3784, msdiv60"><i>Tattha me sukataṃ byamhaṃ,</i></a><br>
<a><i>sovaṇṇaṃ sapabhassaraṃ;</i></a><br>
<a><i>Saṭṭhiyojanamubbiddhaṃ,</i></a><br>
<a><i>tiṃsayojanavitthataṃ.</i></a></p>
<p><a data-ref="sc9, ms20Ap1_3785, msdiv61"><i>Tisatāni ca vārāni,</i></a><br>
<a><i>devarajjamakārayiṃ;</i></a><br>
<a><i>Pañcavīsatikkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc10, ms20Ap1_3786, msdiv62"><i>Bhavābhave saṃsaranto,</i></a><br>
<a><i>mahābhogaṃ labhāmahaṃ;</i></a><br>
<a><i>Bhoge me ūnatā natthi,</i></a><br>
<a><i>sodhanāya idaṃ phalaṃ.</i></a></p>
<p><a data-ref="sc11, pts-vp-pli1.270, ms20Ap1_3787, msdiv63"><i>Sivikā hatthikhandhena,</i></a><br>
<a><i>vipine gacchato mama;</i></a><br>
<a><i>Yaṃ yaṃ disāhaṃ gacchāmi,</i></a><br>
<a data-var="sampate → sampajjate (bj, sya1ed, sya2ed, pts-vp-pli1); sijjhate (mr)"><i>saraṇaṃ sampate vanaṃ.</i></a></p>
<p><a data-ref="sc12, ms20Ap1_3788, msdiv64"><i>Khāṇuṃ vā kaṇṭakaṃ vāpi,</i></a><br>
<a><i>nāhaṃ passāmi cakkhunā;</i></a><br>
<a><i>Puññakammena saṃyutto,</i></a><br>
<a><i>sayamevāpanīyare.</i></a></p>
<p><a data-ref="sc13, ms20Ap1_3789, msdiv65"><i>Kuṭṭhaṃ gaṇḍo kilāso ca,</i></a><br>
<a><i>apamāro vitacchikā;</i></a><br>
<a data-var="kacchu → kaṇḍu (sya1ed, sya2ed, pts-vp-pli1)"><i>Daddu kacchu ca me natthi,</i></a><br>
<a><i>sodhanāya idaṃ phalaṃ.</i></a></p>
<p><a data-ref="sc14, ms20Ap1_3790, msdiv66"><i>Aññampi me acchariyaṃ,</i></a><br>
<a data-var="buddhathūpassa sodhane → buddhathūpamhi sodhite (bj, sya1ed, sya2ed)"><i>buddhathūpassa sodhane;</i></a><br>
<a><i>Nābhijānāmi me kāye,</i></a><br>
<a><i>jātaṃ piḷakabindukaṃ.</i></a></p>
<p><a data-ref="sc15, ms20Ap1_3791, msdiv67"><i>Aññampi me acchariyaṃ,</i></a><br>
<a data-var="sodhite → sabbatthapi evameva dissati, tathā"><i>buddhathūpamhi sodhite;</i></a><br>
<a><i>Duve bhave saṃsarāmi,</i></a><br>
<a><i>devatte atha mānuse.</i></a></p>
<p><a data-ref="sc16, ms20Ap1_3792, msdiv68"><i>Aññampi me acchariyaṃ,</i></a><br>
<a><i>buddhathūpamhi sodhite;</i></a><br>
<a><i>Suvaṇṇavaṇṇo sabbattha,</i></a><br>
<a><i>sappabhāso bhavāmahaṃ.</i></a></p>
<p><a data-ref="sc17, ms20Ap1_3793, msdiv69"><i>Aññampi me acchariyaṃ,</i></a><br>
<a><i>buddhathūpamhi sodhite;</i></a><br>
<a><i>Amanāpaṃ vivajjati,</i></a><br>
<a><i>manāpaṃ upatiṭṭhati.</i></a></p>
<p><a data-ref="sc18, ms20Ap1_3794, msdiv70"><i>Aññampi me acchariyaṃ,</i></a><br>
<a><i>buddhathūpamhi sodhite;</i></a><br>
<a><i>Visuddhaṃ hoti me cittaṃ,</i></a><br>
<a><i>ekaggaṃ susamāhitaṃ.</i></a></p>
<p><a data-ref="sc19, ms20Ap1_3795, msdiv71"><i>Aññampi me acchariyaṃ,</i></a><br>
<a><i>buddhathūpamhi sodhite;</i></a><br>
<a><i>Ekāsane nisīditvā,</i></a><br>
<a><i>arahattamapāpuṇiṃ.</i></a></p>
<p><a data-ref="sc20, ms20Ap1_3796, msdiv72"><i>Satasahassito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>sodhanāya idaṃ phalaṃ.</i></a></p>
<p><a data-ref="sc21, ms20Ap1_3797, msdiv73"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc22, ms20Ap1_3798"><i>Itthaṃ sudaṃ āyasmā pabhaṅkaro thero imā gāthāyo abhāsitthāti.</i></a></p>
<p class="endsutta"><a data-ref="sc23, ms20Ap1_3799"><i>Pabhaṅkarattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
