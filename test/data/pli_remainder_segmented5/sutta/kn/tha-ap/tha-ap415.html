<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap415">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddālivagga</i></a></p>
<h1><a data-var="3 Tiṇasūlakachādaniyattheraapadāna → tiṇasūlakachadaniyattherāpadānaṃ (bj)"><i>3 Tiṇasūlakachādaniyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5331, msdiv79"><i>“Jātiṃ jarañca maraṇaṃ,</i></a><br>
<a><i>paccavekkhiṃ ahaṃ tadā;</i></a><br>
<a><i>Ekako abhinikkhamma,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc2, ms20Ap1_5332, msdiv80"><i>Caramānonupubbena,</i></a><br>
<a><i>gaṅgātīraṃ upāgamiṃ;</i></a><br>
<a><i>Tatthaddasāsiṃ pathaviṃ,</i></a><br>
<a><i>gaṅgātīre samunnataṃ.</i></a></p>
<p><a data-ref="sc3, ms20Ap1_5333, msdiv81"><i>Assamaṃ tattha māpetvā,</i></a><br>
<a><i>vasāmi assame ahaṃ;</i></a><br>
<a><i>Sukato caṅkamo mayhaṃ,</i></a><br>
<a><i>nānādijagaṇāyuto.</i></a></p>
<p><a data-ref="sc4, ms20Ap1_5334, msdiv82"><i>Mamupenti ca vissatthā,</i></a><br>
<a><i>kūjanti ca manoharaṃ;</i></a><br>
<a><i>Ramamāno saha tehi,</i></a><br>
<a><i>vasāmi assame ahaṃ.</i></a></p>
<p><a data-ref="sc5, ms20Ap1_5335, msdiv83"><i>Mama assamasāmantā,</i></a><br>
<a><i>migarājā catukkamo;</i></a><br>
<a><i>Āsayā abhinikkhamma,</i></a><br>
<a><i>gajji so asanī viya.</i></a></p>
<p><a data-ref="sc6, pts-vp-pli2.371, ms20Ap1_5336, msdiv84"><i>Nadite migarāje ca,</i></a><br>
<a><i>hāso me udapajjatha;</i></a><br>
<a><i>Migarājaṃ gavesanto,</i></a><br>
<a><i>addasaṃ lokanāyakaṃ.</i></a></p>
<p><a data-ref="sc7, ms20Ap1_5337, msdiv85"><i>Disvānāhaṃ devadevaṃ,</i></a><br>
<a><i>tissaṃ lokagganāyakaṃ;</i></a><br>
<a><i>Haṭṭho haṭṭhena cittena,</i></a><br>
<a><i>pūjayiṃ nāgakesaraṃ.</i></a></p>
<p><a data-ref="sc8, ms20Ap1_5338, msdiv86"><i>Uggacchantaṃva sūriyaṃ,</i></a><br>
<a><i>sālarājaṃva pupphitaṃ;</i></a><br>
<a><i>Osadhiṃva virocantaṃ,</i></a><br>
<a><i>santhaviṃ lokanāyakaṃ.</i></a></p>
<p><a data-ref="sc9, ms20Ap1_5339, msdiv87"><i>‘Tava ñāṇena sabbaññu,</i></a><br>
<a><i>mocesimaṃ sadevakaṃ;</i></a><br>
<a><i>Tavaṃ ārādhayitvāna,</i></a><br>
<a><i>jātiyā parimuccare.</i></a></p>
<p><a data-ref="sc10, ms20Ap1_5340, msdiv88"><i>Adassanena sabbaññu,</i></a><br>
<a><i>buddhānaṃ sabbadassinaṃ;</i></a><br>
<a><i>Patantivīcinirayaṃ,</i></a><br>
<a data-var="ophuṭā → otthaṭā (sya1ed, sya2ed)"><i>rāgadosehi ophuṭā.</i></a></p>
<p><a data-ref="sc11, ms20Ap1_5341, msdiv89"><i>Tava dassanamāgamma,</i></a><br>
<a><i>sabbaññu lokanāyaka;</i></a><br>
<a><i>Pamuccanti bhavā sabbā,</i></a><br>
<a><i>phusanti amataṃ padaṃ.</i></a></p>
<p><a data-ref="sc12, ms20Ap1_5342, msdiv90"><i>Yadā buddhā cakkhumanto,</i></a><br>
<a><i>uppajjanti pabhaṅkarā;</i></a><br>
<a><i>Kilese jhāpayitvāna,</i></a><br>
<a><i>ālokaṃ dassayanti te’.</i></a></p>
<p><a data-ref="sc13, ms20Ap1_5343, msdiv91"><i>Kittayitvāna sambuddhaṃ,</i></a><br>
<a><i>tissaṃ lokagganāyakaṃ;</i></a><br>
<a><i>Haṭṭho haṭṭhena cittena,</i></a><br>
<a><i>tiṇasūlaṃ apūjayiṃ.</i></a></p>
<p><a data-ref="sc14, ms20Ap1_5344, msdiv92"><i>Mama saṅkappamaññāya,</i></a><br>
<a><i>tisso lokagganāyako;</i></a><br>
<a><i>Sakāsane nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc15, ms20Ap1_5345, msdiv93"><i>‘Yo maṃ pupphehi chādesi,</i></a><br>
<a><i>pasanno sehi pāṇibhi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc16, ms20Ap1_5346, msdiv94"><i>Pañcavīsatikkhattuṃ so,</i></a><br>
<a><i>devarajjaṃ karissati;</i></a><br>
<a><i>Pañcasattatikkhattuñca,</i></a><br>
<a><i>cakkavattī bhavissati.</i></a></p>
<p><a data-ref="sc17, ms20Ap1_5347, msdiv95"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a data-var="kammanissandena → kammassa nissando (bj, sya1ed, sya2ed, pts-vp-pli1)"><i>Tassa kammanissandena,</i></a><br>
<a data-var="ca → so (sya1ed, sya2ed, pts-vp-pli1)"><i>pupphānaṃ pūjanāya ca.</i></a></p>
<p><a data-ref="sc18, ms20Ap1_5348, msdiv96"><i>Sīsaṃnhāto cayaṃ poso,</i></a><br>
<a data-var="pupphamākaṅkhate yadi → pupphehi maṃ achādayi (sya1ed, sya2ed); … ākaṅkhatecayaṃ (pts-vp-pli1)"><i>pupphamākaṅkhate yadi;</i></a><br>
<a data-var="saṃyuttaṃ → saṃyutto (bj, sya1ed, sya2ed, pts-vp-pli1)"><i>Puññakammena saṃyuttaṃ,</i></a><br>
<a><i>purato pātubhavissati.</i></a></p>
<p><a data-ref="sc19, ms20Ap1_5349, msdiv97"><i>Yaṃ yaṃ icchati kāmehi,</i></a><br>
<a><i>taṃ taṃ pātubhavissati;</i></a><br>
<a><i>Saṅkappaṃ paripūretvā,</i></a><br>
<a><i>nibbāyissatināsavo’.</i></a></p>
</blockquote>
<p class="endsutta"><a data-ref="sc20, ms20Ap1_5350"><i>Aṭṭhārasamaṃ bhāṇavāraṃ.</i></a></p>
<blockquote class="gatha">
<p><a data-ref="sc21, ms20Ap1_5351, msdiv98"><i>Kilese jhāpayitvāna,</i></a><br>
<a><i>sampajāno patissato;</i></a><br>
<a><i>Ekāsane nisīditvā,</i></a><br>
<a><i>arahattamapāpuṇiṃ.</i></a></p>
<p><a data-ref="sc22, pts-vp-pli2.372, ms20Ap1_5352, msdiv99"><i>Caṅkamanto nipajjanto,</i></a><br>
<a><i>nisinno uda vā ṭhito;</i></a><br>
<a><i>Buddhaseṭṭhaṃ saritvāna,</i></a><br>
<a><i>viharāmi ahaṃ sadā.</i></a></p>
<p><a data-ref="sc23, ms20Ap1_5353, msdiv100"><i>Cīvare piṇḍapāte ca,</i></a><br>
<a><i>paccaye sayanāsane;</i></a><br>
<a><i>Tattha me ūnatā natthi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc24, ms20Ap1_5354, msdiv101"><i>So dāni patto amataṃ,</i></a><br>
<a><i>santaṃ padamanuttaraṃ;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc25, ms20Ap1_5355, msdiv102"><i>Dvenavute ito kappe,</i></a><br>
<a><i>yaṃ pupphamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc26, ms20Ap1_5356, msdiv103"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc27, ms20Ap1_5357, msdiv104"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc28, ms20Ap1_5358, msdiv105"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="tiṇasūlakachādaniyo → tiṇasūlakachadaniyo (bj); tiṇasūlikachādaniyo (mr)" data-ref="sc29, ms20Ap1_5359"><i>Itthaṃ sudaṃ āyasmā tiṇasūlakachādaniyo thero imā gāthāyo abhāsitthāti.</i></a></p>
<p class="endsutta"><a data-ref="sc30, ms20Ap1_5360"><i>Tiṇasūlakachādaniyattherassāpadānaṃ tatiyaṃ.</i></a></p>
</article>
</section>
</div>
</body>
</html>
