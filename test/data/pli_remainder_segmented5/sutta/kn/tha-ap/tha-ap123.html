<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap123">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sereyyavagga</i></a></p>
<h1><a><i>1. Sereyyakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.155, ms20Ap1_2054, msdiv1"><i>“Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Abbhokāse ṭhito santo,</i></a><br>
<a><i>addasaṃ lokanāyakaṃ.</i></a></p>
<p><a data-ref="sc2, ms20Ap1_2055, msdiv2"><i>Sīhaṃ yathā vanacaraṃ,</i></a><br>
<a><i>byaggharājaṃva nittasaṃ;</i></a><br>
<a><i>Tidhāpabhinnamātaṅgaṃ,</i></a><br>
<a><i>kuñjaraṃva mahesinaṃ.</i></a></p>
<p><a data-ref="sc3, ms20Ap1_2056, msdiv3"><i>Sereyyakaṃ gahetvāna,</i></a><br>
<a data-var="ukkhipiṃ → nikkhipiṃ (mr)"><i>ākāse ukkhipiṃ ahaṃ;</i></a><br>
<a><i>Buddhassa ānubhāvena,</i></a><br>
<a data-var="sabbaso → sabbato (bj, pts-vp-pli1)"><i>parivārenti sabbaso.</i></a></p>
<p><a data-ref="sc4, ms20Ap1_2057, msdiv4"><i>Adhiṭṭhahi mahāvīro,</i></a><br>
<a><i>sabbaññū lokanāyako;</i></a><br>
<a><i>Samantā pupphacchadanā,</i></a><br>
<a><i>okiriṃsu narāsabhaṃ.</i></a></p>
<p><a data-ref="sc5, ms20Ap1_2058, msdiv5"><i>Tato sā pupphakañcukā,</i></a><br>
<a><i>antovaṇṭā bahimukhā;</i></a><br>
<a><i>Sattāhaṃ chadanaṃ katvā,</i></a><br>
<a><i>tato antaradhāyatha.</i></a></p>
<p><a data-ref="sc6, ms20Ap1_2059, msdiv6"><i>Tañca acchariyaṃ disvā,</i></a><br>
<a><i>abbhutaṃ lomahaṃsanaṃ;</i></a><br>
<a><i>Buddhe cittaṃ pasādesiṃ,</i></a><br>
<a><i>sugate lokanāyake.</i></a></p>
<p><a data-ref="sc7, ms20Ap1_2060, msdiv7"><i>Tena cittappasādena,</i></a><br>
<a><i>sukkamūlena codito;</i></a><br>
<a><i>Kappānaṃ satasahassaṃ,</i></a><br>
<a><i>duggatiṃ nupapajjahaṃ.</i></a></p>
<p><a data-ref="sc8, ms20Ap1_2061, msdiv8"><i>Pannarasasahassamhi,</i></a><br>
<a><i>kappānaṃ pañcavīsati;</i></a><br>
<a data-var="Vītamalā → cittamālā (bj); vilāmālā (sya1ed, sya2ed); cinamālā (pts-vp-pli1)"><i>Vītamalā samānā ca,</i></a><br>
<a><i>cakkavattī mahabbalā.</i></a></p>
<p><a data-ref="sc9, ms20Ap1_2062, msdiv9"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc10, ms20Ap1_2063"><i>Itthaṃ sudaṃ āyasmā sereyyako thero imā gāthāyo abhāsitthāti.</i></a></p>
<p class="endsutta"><a data-ref="sc11, ms20Ap1_2064"><i>Sereyyakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
