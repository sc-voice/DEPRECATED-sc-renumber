<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap16">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a data-var="4 Cūḷapanthakattheraapadāna → cullapanthakattherāpadānaṃ (bj, sya1ed, sya2ed, pts-vp-pli1)"><i>4 Cūḷapanthakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.58, ms20Ap1_736, msdiv35"><i>“Padumuttaro nāma jino,</i></a><br>
<a><i>āhutīnaṃ paṭiggaho;</i></a><br>
<a><i>Gaṇamhā vūpakaṭṭho so,</i></a><br>
<a><i>himavante vasī tadā.</i></a></p>
<p><a data-ref="sc2, ms20Ap1_737, msdiv36"><i>Ahampi himavantamhi,</i></a><br>
<a><i>vasāmi assame tadā;</i></a><br>
<a><i>Acirāgataṃ mahāvīraṃ,</i></a><br>
<a><i>upesiṃ lokanāyakaṃ.</i></a></p>
<p><a data-ref="sc3, ms20Ap1_738, msdiv37"><i>Pupphacchattaṃ gahetvāna,</i></a><br>
<a><i>upagacchiṃ narāsabhaṃ;</i></a><br>
<a><i>Samādhiṃ samāpajjantaṃ,</i></a><br>
<a><i>antarāyamakāsahaṃ.</i></a></p>
<p><a data-ref="sc4, ms20Ap1_739, msdiv38"><i>Ubho hatthehi paggayha,</i></a><br>
<a><i>pupphacchattaṃ adāsahaṃ;</i></a><br>
<a><i>Paṭiggahesi bhagavā,</i></a><br>
<a><i>padumuttaro mahāmuni.</i></a></p>
<p><a data-ref="sc5, ms20Ap1_740, msdiv39"><i>Sabbe devā attamanā,</i></a><br>
<a><i>himavantaṃ upenti te;</i></a><br>
<a><i>Sādhukāraṃ pavattesuṃ,</i></a><br>
<a><i>anumodissati cakkhumā.</i></a></p>
<p><a data-ref="sc6, ms20Ap1_741, msdiv40"><i>Idaṃ vatvāna te devā,</i></a><br>
<a><i>upagacchuṃ naruttamaṃ;</i></a><br>
<a data-var="dhārayantassa → dhārayantaṃ me (bj, mr); dhārayato me (?)"><i>Ākāse dhārayantassa,</i></a><br>
<a><i>padumacchattamuttamaṃ.</i></a></p>
<p><a data-ref="sc7, ms20Ap1_742, msdiv41"><i>Satapattachattaṃ paggayha,</i></a><br>
<a><i>adāsi tāpaso mama;</i></a><br>
<a><i>‘Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc8, ms20Ap1_743, msdiv42"><i>Pañcavīsatikappāni,</i></a><br>
<a><i>devarajjaṃ karissati;</i></a><br>
<a><i>Catuttiṃsatikkhattuñca,</i></a><br>
<a><i>cakkavattī bhavissati.</i></a></p>
<p><a data-ref="sc9, ms20Ap1_744, msdiv43"><i>Yaṃ yaṃ yoniṃ saṃsarati,</i></a><br>
<a><i>devattaṃ atha mānusaṃ;</i></a><br>
<a><i>Abbhokāse patiṭṭhantaṃ,</i></a><br>
<a><i>padumaṃ dhārayissati.</i></a></p>
<p><a data-ref="sc10, ms20Ap1_745, msdiv44"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a data-var="gottena → nāmena (bj, pts-vp-pli1, mr)"><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc11, ms20Ap1_746, msdiv45"><i>Pakāsite pāvacane,</i></a><br>
<a><i>manussattaṃ labhissati;</i></a><br>
<a><i>Manomayamhi kāyamhi,</i></a><br>
<a><i>uttamo so bhavissati.</i></a></p>
<p><a data-ref="sc12, ms20Ap1_747, msdiv46"><i>Dve bhātaro bhavissanti,</i></a><br>
<a><i>ubhopi panthakavhayā;</i></a><br>
<a><i>Anubhotvā uttamatthaṃ,</i></a><br>
<a><i>jotayissanti sāsanaṃ’.</i></a></p>
<p><a data-var="Sohaṃ aṭṭhārasavasso → so aṭṭhārasavassohaṃ (sya1ed, sya2ed); aṭṭhārasañca vassohaṃ (pts-vp-pli1, mr)" data-ref="sc13, ms20Ap1_748, msdiv47"><i>Sohaṃ aṭṭhārasavasso,</i></a><br>
<a><i>pabbajiṃ anagāriyaṃ;</i></a><br>
<a><i>Visesāhaṃ na vindāmi,</i></a><br>
<a><i>sakyaputtassa sāsane.</i></a></p>
<p><a data-ref="sc14, ms20Ap1_749, msdiv48"><i>Dandhā mayhaṃ gatī āsi,</i></a><br>
<a data-var="ahuṃ → ahaṃ (sya1ed, sya2ed, pts-vp-pli1)"><i>paribhūto pure ahuṃ;</i></a><br>
<a><i>Bhātā ca maṃ paṇāmesi,</i></a><br>
<a><i>gaccha dāni sakaṃ gharaṃ.</i></a></p>
<p><a data-ref="sc15, ms20Ap1_750, msdiv49"><i>Sohaṃ paṇāmito santo,</i></a><br>
<a><i>saṃghārāmassa koṭṭhake;</i></a><br>
<a><i>Dummano tattha aṭṭhāsiṃ,</i></a><br>
<a><i>sāmaññasmiṃ apekkhavā.</i></a></p>
<p><a data-var="Bhagavā tattha → athettha satthā (sya1ed, sya2ed, pts-vp-pli1)" data-ref="sc16, pts-vp-pli1.59, ms20Ap1_751, msdiv50"><i>Bhagavā tattha āgacchi,</i></a><br>
<a><i>sīsaṃ mayhaṃ parāmasi;</i></a><br>
<a><i>Bāhāya maṃ gahetvāna,</i></a><br>
<a><i>saṃghārāmaṃ pavesayi.</i></a></p>
<p><a data-ref="sc17, ms20Ap1_752, msdiv51"><i>Anukampāya me satthā,</i></a><br>
<a><i>adāsi pādapuñchaniṃ;</i></a><br>
<a><i>Evaṃ suddhaṃ adhiṭṭhehi,</i></a><br>
<a><i>ekamantamadhiṭṭhahaṃ.</i></a></p>
<p><a data-ref="sc18, ms20Ap1_753, msdiv52"><i>Hatthehi tamahaṃ gayha,</i></a><br>
<a><i>sariṃ kokanadaṃ ahaṃ;</i></a><br>
<a><i>Tattha cittaṃ vimucci me,</i></a><br>
<a><i>arahattaṃ apāpuṇiṃ.</i></a></p>
<p><a data-ref="sc19, ms20Ap1_754, msdiv53"><i>Manomayesu kāyesu,</i></a><br>
<a><i>sabbattha pāramiṃ gato;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc20, ms20Ap1_755, msdiv54"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="cūḷapanthako → cullapanthako (bj, sya1ed, sya2ed, pts-vp-pli1)" data-ref="sc21, ms20Ap1_756"><i>Itthaṃ sudaṃ āyasmā cūḷapanthako thero imā gāthāyo abhāsitthāti.</i></a></p>
<p class="endsutta"><a data-ref="sc22, ms20Ap1_757"><i>Cūḷapanthakattherassāpadānaṃ catutthaṃ.</i></a></p>
</article>
</section>
</div>
</body>
</html>
