<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap124">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sereyyavagga</i></a></p>
<h1><a><i>2. Pupphathūpiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2065, msdiv10"><i>“Himavantassāvidūre,</i></a><br>
<a data-var="nāma → kukkuṭo nāma (bj)"><i>kukkuro nāma pabbato;</i></a><br>
<a><i>Vemajjhe tassa vasati,</i></a><br>
<a><i>brāhmaṇo mantapāragū.</i></a></p>
<p><a data-ref="sc2, ms20Ap1_2066, msdiv11"><i>Pañca sissasahassāni,</i></a><br>
<a><i>parivārenti maṃ sadā;</i></a><br>
<a><i>Pubbuṭṭhāyī ca te āsuṃ,</i></a><br>
<a><i>mantesu ca visāradā.</i></a></p>
<p><a data-ref="sc3, pts-vp-pli1.156, ms20Ap1_2067, msdiv12"><i>Buddho loke samuppanno,</i></a><br>
<a><i>taṃ vijānātha no bhavaṃ;</i></a><br>
<a><i>Asītibyañjanānassa,</i></a><br>
<a><i>bāttiṃsavaralakkhaṇā.</i></a></p>
<p><a data-ref="sc4, ms20Ap1_2068, msdiv13"><i>Byāmappabho jinavaro,</i></a><br>
<a><i>ādiccova virocati;</i></a><br>
<a><i>Sissānaṃ vacanaṃ sutvā,</i></a><br>
<a><i>brāhmaṇo mantapāragū.</i></a></p>
<p><a data-ref="sc5, ms20Ap1_2069, msdiv14"><i>Assamā abhinikkhamma,</i></a><br>
<a data-var="sissake → brāhmaṇo (si, sya1ed, sya2ed, pts-vp-pli1)"><i>disaṃ pucchati sissake;</i></a><br>
<a><i>Yamhi dese mahāvīro,</i></a><br>
<a><i>vasati lokanāyako.</i></a></p>
<p><a data-ref="sc6, ms20Ap1_2070, msdiv15"><i>Tāhaṃ disaṃ namassissaṃ,</i></a><br>
<a><i>jinaṃ appaṭipuggalaṃ;</i></a><br>
<a><i>Udaggacitto sumano,</i></a><br>
<a><i>pūjesiṃ taṃ tathāgataṃ.</i></a></p>
<p><a data-ref="sc7, ms20Ap1_2071, msdiv16"><i>Etha sissā gamissāma,</i></a><br>
<a><i>dakkhissāma tathāgataṃ;</i></a><br>
<a><i>Vanditvā satthuno pāde,</i></a><br>
<a><i>sossāma jinasāsanaṃ.</i></a></p>
<p><a data-ref="sc8, ms20Ap1_2072, msdiv17"><i>Ekāhaṃ abhinikkhamma,</i></a><br>
<a><i>byādhiṃ paṭilabhiṃ ahaṃ;</i></a><br>
<a><i>Byādhinā pīḷito santo,</i></a><br>
<a><i>sālaṃ vāsayituṃ gamiṃ.</i></a></p>
<p><a data-ref="sc9, ms20Ap1_2073, msdiv18"><i>Sabbe sisse samānetvā,</i></a><br>
<a><i>apucchiṃ te tathāgataṃ;</i></a><br>
<a><i>Kīdisaṃ lokanāthassa,</i></a><br>
<a><i>guṇaṃ paramabuddhino.</i></a></p>
<p><a data-ref="sc10, ms20Ap1_2074, msdiv19"><i>Te me puṭṭhā viyākaṃsu,</i></a><br>
<a><i>Yathā dassāvino tathā;</i></a><br>
<a><i>Sakkaccaṃ buddhaseṭṭhaṃ taṃ,</i></a><br>
<a data-var="Desesuṃ → dassesuṃ (bj, sya1ed, sya2ed, pts-vp-pli1)"><i>Desesuṃ mama sammukhā.</i></a></p>
<p><a data-ref="sc11, ms20Ap1_2075, msdiv20"><i>Tesāhaṃ vacanaṃ sutvā,</i></a><br>
<a><i>sakaṃ cittaṃ pasādayiṃ;</i></a><br>
<a><i>Pupphehi thūpaṃ katvāna,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc12, ms20Ap1_2076, msdiv21"><i>Te me sarīraṃ jhāpetvā,</i></a><br>
<a><i>agamuṃ buddhasantikaṃ;</i></a><br>
<a><i>Añjaliṃ paggahetvāna,</i></a><br>
<a><i>satthāramabhivādayuṃ.</i></a></p>
<p><a data-ref="sc13, ms20Ap1_2077, msdiv22"><i>Pupphehi thūpaṃ katvāna,</i></a><br>
<a><i>sugatassa mahesino;</i></a><br>
<a><i>Kappānaṃ satasahassaṃ,</i></a><br>
<a><i>duggatiṃ nupapajjahaṃ.</i></a></p>
<p><a data-ref="sc14, ms20Ap1_2078, msdiv23"><i>Cattālīsasahassamhi,</i></a><br>
<a><i>kappe soḷasa khattiyā;</i></a><br>
<a><i>Nāmenaggisamā nāma,</i></a><br>
<a><i>cakkavattī mahabbalā.</i></a></p>
<p><a data-ref="sc15, ms20Ap1_2079, msdiv24"><i>Vīsakappasahassamhi,</i></a><br>
<a><i>rājāno cakkavattino;</i></a><br>
<a><i>Ghatāsanasanāmāva,</i></a><br>
<a><i>aṭṭhattiṃsa mahīpatī.</i></a></p>
<p><a data-ref="sc16, ms20Ap1_2080, msdiv25"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc17, ms20Ap1_2081"><i>Itthaṃ sudaṃ āyasmā pupphathūpiyo thero imā gāthāyo abhāsitthāti.</i></a></p>
<p class="endsutta"><a data-ref="sc18, ms20Ap1_2082"><i>Pupphathūpiyattherassāpadānaṃ dutiyaṃ.</i></a></p>
</article>
</section>
</div>
</body>
</html>
