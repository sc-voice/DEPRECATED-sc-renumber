<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap341">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Gandhodakavagga</i></a></p>
<h1><a data-var="9 Dhammasavaniyattheraapadāna → dhammasavaṇiyattherāpadānaṃ (bj); dhammassavaniyattherāpadānaṃ (sya1ed, sya2ed)"><i>9 Dhammasavaniyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_3841, msdiv111"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Catusaccaṃ pakāsento,</i></a><br>
<a><i>santāresi bahuṃ janaṃ.</i></a></p>
<p><a data-ref="sc2, ms20Ap1_3842, msdiv112"><i>Ahaṃ tena samayena,</i></a><br>
<a><i>jaṭilo uggatāpano;</i></a><br>
<a><i>Dhunanto vākacīrāni,</i></a><br>
<a><i>gacchāmi ambare tadā.</i></a></p>
<p><a data-ref="sc3, ms20Ap1_3843, msdiv113"><i>Buddhaseṭṭhassa upari,</i></a><br>
<a><i>gantuṃ na visahāmahaṃ;</i></a><br>
<a data-var="selamāsajja → selamāpajja (sya1ed, sya2ed)"><i>Pakkhīva selamāsajja,</i></a><br>
<a><i>gamanaṃ na labhāmahaṃ.</i></a></p>
<p><a data-ref="sc4, ms20Ap1_3844, msdiv114"><i>Na me idaṃ bhūtapubbaṃ,</i></a><br>
<a><i>iriyassa vikopanaṃ;</i></a><br>
<a><i>Dake yathā ummujjitvā,</i></a><br>
<a><i>evaṃ gacchāmi ambare.</i></a></p>
<p><a data-ref="sc5, pts-vp-pli1.274, ms20Ap1_3845, msdiv115"><i>Uḷārabhūto manujo,</i></a><br>
<a data-var="heṭṭhāsīno → heṭṭhāpi no (mr)"><i>heṭṭhāsīno bhavissati;</i></a><br>
<a><i>Handa menaṃ gavesissaṃ,</i></a><br>
<a><i>api atthaṃ labheyyahaṃ.</i></a></p>
<p><a data-ref="sc6, ms20Ap1_3846, msdiv116"><i>Orohanto antalikkhā,</i></a><br>
<a><i>saddamassosi satthuno;</i></a><br>
<a><i>Aniccataṃ kathentassa,</i></a><br>
<a><i>tamahaṃ uggahiṃ tadā.</i></a></p>
<p><a data-ref="sc7, ms20Ap1_3847, msdiv117"><i>Aniccasaññamuggayha,</i></a><br>
<a><i>agamāsiṃ mamassamaṃ;</i></a><br>
<a><i>Yāvatāyuṃ vasitvāna,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc8, ms20Ap1_3848, msdiv118"><i>Carime vattamānamhi,</i></a><br>
<a data-var="dhammasavanaṃ → dhammasavaṇaṃ (bj); dhammassavaṃ (sya1ed, sya2ed)"><i>Taṃ dhammasavanaṃ sariṃ;</i></a><br>
<a><i>Tena kammena sukatena,</i></a><br>
<a><i>Tāvatiṃsamagacchahaṃ.</i></a></p>
<p><a data-ref="sc9, ms20Ap1_3849, msdiv119"><i>Tiṃsakappasahassāni,</i></a><br>
<a><i>devaloke ramiṃ ahaṃ;</i></a><br>
<a><i>Ekapaññāsakkhattuñca,</i></a><br>
<a><i>devarajjamakārayiṃ.</i></a></p>
<p><a data-ref="sc10, ms20Ap1_3850, msdiv120"><i>Ekasattatikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc11, ms20Ap1_3851, msdiv121"><i>Pitugehe nisīditvā,</i></a><br>
<a><i>samaṇo bhāvitindriyo;</i></a><br>
<a><i>Gāthāya paridīpento,</i></a><br>
<a data-var="aniccatamudāhari → aniccavatthudāhari (sya1ed, sya2ed, pts-vp-pli1, mr)"><i>aniccatamudāhari.</i></a></p>
<p><a data-ref="sc12, ms20Ap1_3852, msdiv122"><i>Anussarāmi taṃ saññaṃ,</i></a><br>
<a><i>saṃsaranto bhavābhave;</i></a><br>
<a data-var="Na koṭiṃ paṭivijjhāmi → na koṭipaṭivijjhāmi (pts-vp-pli1); na koci paṭivajjāmi (mr)"><i>Na koṭiṃ paṭivijjhāmi,</i></a><br>
<a data-var="padaṃ → ayaṃ gāthā upari 43 vagge sattamāpadāne ^tha-ap429#11 [Ekadhammassavaniyattheraapadāna]-5580 purimagāthāya puretaraṃ"><i>nibbānaṃ accutaṃ padaṃ.</i></a></p>
<p><a data-ref="sc13, ms20Ap1_3853, msdiv123"><i>Aniccā vata saṅkhārā,</i></a><br>
<a><i>uppādavayadhammino;</i></a><br>
<a><i>Uppajjitvā nirujjhanti,</i></a><br>
<a><i>tesaṃ vūpasamo sukho.</i></a></p>
<p><a data-ref="sc14, ms20Ap1_3854, msdiv124"><i>Saha gāthaṃ suṇitvāna,</i></a><br>
<a><i>pubbakammaṃ anussariṃ;</i></a><br>
<a><i>Ekāsane nisīditvā,</i></a><br>
<a><i>arahattamapāpuṇiṃ.</i></a></p>
<p><a data-ref="sc15, ms20Ap1_3855, msdiv125"><i>Jātiyā sattavassohaṃ,</i></a><br>
<a><i>arahattamapāpuṇiṃ;</i></a><br>
<a><i>Upasampādayi buddho,</i></a><br>
<a><i>guṇamaññāya cakkhumā.</i></a></p>
<p><a data-ref="sc16, ms20Ap1_3856, msdiv126"><i>Dārakova ahaṃ santo,</i></a><br>
<a><i>karaṇīyaṃ samāpayiṃ;</i></a><br>
<a><i>Kiṃ me karaṇīyaṃ ajja,</i></a><br>
<a><i>sakyaputtassa sāsane.</i></a></p>
<p><a data-ref="sc17, ms20Ap1_3857, msdiv127"><i>Satasahassito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>saddhammasavane phalaṃ.</i></a></p>
<p><a data-ref="sc18, ms20Ap1_3858, msdiv128"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="dhammasavaniyo → dhammasavaṇiyo (bj); dhammassavaniyo (sya1ed, sya2ed)" data-ref="sc19, ms20Ap1_3859"><i>Itthaṃ sudaṃ āyasmā dhammasavaniyo thero imā gāthāyo abhāsitthāti.</i></a></p>
<p class="endsutta"><a data-ref="sc20, ms20Ap1_3860"><i>Dhammasavaniyattherassāpadānaṃ navamaṃ.</i></a></p>
</article>
</section>
</div>
</body>
</html>
