<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap23">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Subhūtivagga</i></a></p>
<h1><a><i>1. Subhūtittheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.67, ms20Ap1_860, msdiv1"><i>“Himavantassāvidūre,</i></a><br>
<a><i>nisabho nāma pabbato;</i></a><br>
<a><i>Assamo sukato mayhaṃ,</i></a><br>
<a><i>paṇṇasālā sumāpitā.</i></a></p>
<p><a data-ref="sc2, ms20Ap1_861, msdiv2"><i>Kosiyo nāma nāmena,</i></a><br>
<a><i>jaṭilo uggatāpano;</i></a><br>
<a data-var="Ekākiyo → ekāyiko (sya1ed, sya2ed); ekākiko (pts-vp-pli1, mr)"><i>Ekākiyo adutiyo,</i></a><br>
<a><i>vasāmi nisabhe tadā.</i></a></p>
<p><a data-ref="sc3, ms20Ap1_862, msdiv3"><i>Phalaṃ mūlañca paṇṇañca,</i></a><br>
<a><i>na bhuñjāmi ahaṃ tadā;</i></a><br>
<a data-var="Pavattaṃva supātāhaṃ → pavattapaṇḍupattāni (bj); pavattañca supātāhaṃ (sya1ed, sya2ed); pavattapaṇḍupattāhaṃ (pts-vp-pli1)"><i>Pavattaṃva supātāhaṃ,</i></a><br>
<a><i>upajīvāmi tāvade.</i></a></p>
<p><a data-ref="sc4, ms20Ap1_863, msdiv4"><i>Nāhaṃ kopemi ājīvaṃ,</i></a><br>
<a><i>cajamānopi jīvitaṃ;</i></a><br>
<a><i>Ārādhemi sakaṃ cittaṃ,</i></a><br>
<a><i>vivajjemi anesanaṃ.</i></a></p>
<p><a data-ref="sc5, ms20Ap1_864, msdiv5"><i>Rāgūpasaṃhitaṃ cittaṃ,</i></a><br>
<a><i>yadā uppajjate mama;</i></a><br>
<a><i>Sayaṃva paccavekkhāmi,</i></a><br>
<a><i>ekaggo taṃ damemahaṃ.</i></a></p>
<p><a data-ref="sc6, ms20Ap1_865, msdiv6"><i>‘Rajjase rajjanīye ca,</i></a><br>
<a><i>dussanīye ca dussase;</i></a><br>
<a><i>Muyhase mohanīye ca,</i></a><br>
<a><i>nikkhamassu vanā tuvaṃ.</i></a></p>
<p><a data-ref="sc7, ms20Ap1_866, msdiv7"><i>Visuddhānaṃ ayaṃ vāso,</i></a><br>
<a><i>nimmalānaṃ tapassinaṃ;</i></a><br>
<a><i>Mā kho visuddhaṃ dūsesi,</i></a><br>
<a><i>nikkhamassu vanā tuvaṃ.</i></a></p>
<p><a data-ref="sc8, ms20Ap1_867, msdiv8"><i>Agāriko bhavitvāna,</i></a><br>
<a data-var="yadā puttaṃ → sadā yuttaṃ (bj, pts-vp-pli1); yadā yuttaṃ (sya1ed); dayā yuttaṃ (sya2ed)"><i>yadā puttaṃ labhissasi;</i></a><br>
<a><i>Ubhopi mā virādhesi,</i></a><br>
<a><i>nikkhamassu vanā tuvaṃ.</i></a></p>
<p><a data-ref="sc9, ms20Ap1_868, msdiv9"><i>Chavālātaṃ yathā kaṭṭhaṃ,</i></a><br>
<a><i>na kvaci kiccakārakaṃ;</i></a><br>
<a><i>Neva gāme araññe vā,</i></a><br>
<a><i>na hi taṃ kaṭṭhasammataṃ.</i></a></p>
<p><a data-ref="sc10, ms20Ap1_869, msdiv10"><i>Chavālātūpamo tvaṃsi,</i></a><br>
<a><i>na gihī nāpi saññato;</i></a><br>
<a><i>Ubhato muttako ajja,</i></a><br>
<a><i>nikkhamassu vanā tuvaṃ.</i></a></p>
<p><a data-ref="sc11, ms20Ap1_870, msdiv11"><i>Siyā nu kho tava etaṃ,</i></a><br>
<a><i>ko pajānāti te idaṃ;</i></a><br>
<a data-var="Saddhādhuraṃ vahisi → saddhādhuraṃ jahasi (bj); sīghaṃ dhuraṃ vahisi (sya1ed, sya2ed); saddhādhuraṃ pāhisi (pts-vp-pli1)"><i>Saddhādhuraṃ vahisi me,</i></a><br>
<a><i>kosajjabahulāya ca.</i></a></p>
<p><a data-ref="sc12, ms20Ap1_871, msdiv12"><i>Jigucchissanti taṃ viññū,</i></a><br>
<a><i>asuciṃ nāgariko yathā;</i></a><br>
<a><i>Ākaḍḍhitvāna isayo,</i></a><br>
<a><i>codayissanti taṃ sadā.</i></a></p>
<p><a data-ref="sc13, ms20Ap1_872, msdiv13"><i>Taṃ viññū pavadissanti,</i></a><br>
<a><i>samatikkantasāsanaṃ;</i></a><br>
<a><i>Saṃvāsaṃ alabhanto hi,</i></a><br>
<a data-var="jīvihisi → jīvissasi (bj); jīvihisī (sya1ed, sya2ed, pts-vp-pli1)"><i>kathaṃ jīvihisi tuvaṃ.</i></a></p>
<p><a data-ref="sc14, pts-vp-pli1.68, ms20Ap1_873, msdiv14"><i>Tidhā pabhinnaṃ mātaṅgaṃ,</i></a><br>
<a><i>kuñjaraṃ saṭṭhihāyanaṃ;</i></a><br>
<a><i>Balī nāgo upagantvā,</i></a><br>
<a><i>yūthā nīharate gajaṃ.</i></a></p>
<p><a data-ref="sc15, ms20Ap1_874, msdiv15"><i>Yūthā vinissaṭo santo,</i></a><br>
<a><i>sukhaṃ sātaṃ na vindati;</i></a><br>
<a><i>Dukkhito vimano hoti,</i></a><br>
<a><i>pajjhāyanto pavedhati.</i></a></p>
<p><a data-ref="sc16, ms20Ap1_875, msdiv16"><i>Tatheva jaṭilā tampi,</i></a><br>
<a><i>nīharissanti dummatiṃ;</i></a><br>
<a><i>Tehi tvaṃ nissaṭo santo,</i></a><br>
<a><i>sukhaṃ sātaṃ na lacchasi.</i></a></p>
<p><a data-ref="sc17, ms20Ap1_876, msdiv17"><i>Divā vā yadi vā rattiṃ,</i></a><br>
<a><i>sokasallasamappito;</i></a><br>
<a><i>Ḍayhasi pariḷāhena,</i></a><br>
<a><i>gajo yūthāva nissaṭo.</i></a></p>
<p><a data-ref="sc18, ms20Ap1_877, msdiv18"><i>Jātarūpaṃ yathā kūṭaṃ,</i></a><br>
<a data-var="jhāyati → jhāpeti (bj); yāyati (sya1ed, sya2ed, pts-vp-pli1)"><i>neva jhāyati katthaci;</i></a><br>
<a><i>Tathā sīlavihīno tvaṃ,</i></a><br>
<a data-var="jhāyissasi → jhāpessasi (bj); yāyissati (sya1ed, sya2ed); neva yāyasi (pts-vp-pli1)"><i>na jhāyissasi katthaci.</i></a></p>
<p><a data-ref="sc19, ms20Ap1_878, msdiv19"><i>Agāraṃ vasamānopi,</i></a><br>
<a><i>kathaṃ jīvihisi tuvaṃ;</i></a><br>
<a><i>Mattikaṃ pettikañcāpi,</i></a><br>
<a><i>natthi te nihitaṃ dhanaṃ.</i></a></p>
<p><a data-ref="sc20, ms20Ap1_879, msdiv20"><i>Sayaṃ kammaṃ karitvāna,</i></a><br>
<a><i>gatte sedaṃ pamocayaṃ;</i></a><br>
<a><i>Evaṃ jīvihisi gehe,</i></a><br>
<a><i>sādhu te taṃ na ruccati.</i></a></p>
<p><a data-ref="sc21, ms20Ap1_880, msdiv21"><i>Evāhaṃ tattha vāremi,</i></a><br>
<a><i>saṃkilesagataṃ manaṃ;</i></a><br>
<a><i>Nānādhammakathaṃ katvā,</i></a><br>
<a><i>pāpā cittaṃ nivārayiṃ’.</i></a></p>
<p><a data-ref="sc22, ms20Ap1_881, msdiv22"><i>Evaṃ me viharantassa,</i></a><br>
<a><i>appamādavihārino;</i></a><br>
<a><i>Tiṃsavassasahassāni,</i></a><br>
<a><i>vipine me atikkamuṃ.</i></a></p>
<p><a data-ref="sc23, ms20Ap1_882, msdiv23"><i>Appamādarataṃ disvā,</i></a><br>
<a><i>uttamatthaṃ gavesakaṃ;</i></a><br>
<a><i>Padumuttarasambuddho,</i></a><br>
<a><i>āgacchi mama santikaṃ.</i></a></p>
<p><a data-ref="sc24, ms20Ap1_883, msdiv24"><i>Timbarūsakavaṇṇābho,</i></a><br>
<a><i>appameyyo anūpamo;</i></a><br>
<a><i>Rūpenāsadiso buddho,</i></a><br>
<a><i>ākāse caṅkamī tadā.</i></a></p>
<p><a data-ref="sc25, ms20Ap1_884, msdiv25"><i>Suphullo sālarājāva,</i></a><br>
<a><i>vijjūvabbhaghanantare;</i></a><br>
<a><i>Ñāṇenāsadiso buddho,</i></a><br>
<a><i>ākāse caṅkamī tadā.</i></a></p>
<p><a data-var="Sīharājāvasambhīto → chambhito (mr)" data-ref="sc26, ms20Ap1_885, msdiv26"><i>Sīharājāvasambhīto,</i></a><br>
<a data-var="dappito → dammito (mr)"><i>gajarājāva dappito;</i></a><br>
<a data-var="Lāsito → lasito (bj); abhīto (sya1ed, sya2ed)"><i>Lāsito byaggharājāva,</i></a><br>
<a><i>ākāse caṅkamī tadā.</i></a></p>
<p><a data-ref="sc27, ms20Ap1_886, msdiv27"><i>Siṅgīnikkhasavaṇṇābho,</i></a><br>
<a><i>khadiraṅgārasannibho;</i></a><br>
<a><i>Maṇi yathā jotiraso,</i></a><br>
<a><i>ākāse caṅkamī tadā.</i></a></p>
<p><a data-ref="sc28, pts-vp-pli1.69, ms20Ap1_887, msdiv28"><i>Visuddhakelāsanibho,</i></a><br>
<a><i>puṇṇamāyeva candimā;</i></a><br>
<a data-var="Majjhanhikeva → majjhantikeva (bj, sya1ed, sya2ed); majjhantikova (pts-vp-pli1)"><i>Majjhanhikeva sūriyo,</i></a><br>
<a><i>ākāse caṅkamī tadā.</i></a></p>
<p><a data-ref="sc29, ms20Ap1_888, msdiv29"><i>Disvā nabhe caṅkamantaṃ,</i></a><br>
<a><i>evaṃ cintesahaṃ tadā;</i></a><br>
<a><i>‘Devo nu kho ayaṃ satto,</i></a><br>
<a><i>udāhu manujo ayaṃ.</i></a></p>
<p><a data-ref="sc30, ms20Ap1_889, msdiv30"><i>Na me suto vā diṭṭho vā,</i></a><br>
<a><i>mahiyā ediso naro;</i></a><br>
<a><i>Api mantapadaṃ atthi,</i></a><br>
<a><i>ayaṃ satthā bhavissati’.</i></a></p>
<p><a data-ref="sc31, ms20Ap1_890, msdiv31"><i>Evāhaṃ cintayitvāna,</i></a><br>
<a><i>sakaṃ cittaṃ pasādayiṃ;</i></a><br>
<a><i>Nānāpupphañca gandhañca,</i></a><br>
<a data-var="sannipātesahaṃ → sannipātetvāhaṃ (bj, pts-vp-pli1)"><i>sannipātesahaṃ tadā.</i></a></p>
<p><a data-ref="sc32, ms20Ap1_891, msdiv32"><i>Pupphāsanaṃ paññapetvā,</i></a><br>
<a><i>sādhucittaṃ manoramaṃ;</i></a><br>
<a><i>Narasārathinaṃ aggaṃ,</i></a><br>
<a><i>idaṃ vacanamabraviṃ.</i></a></p>
<p><a data-ref="sc33, ms20Ap1_892, msdiv33"><i>‘Idaṃ me āsanaṃ vīra,</i></a><br>
<a><i>paññattaṃ tavanucchavaṃ;</i></a><br>
<a><i>Hāsayanto mamaṃ cittaṃ,</i></a><br>
<a><i>nisīda kusumāsane’.</i></a></p>
<p><a data-ref="sc34, ms20Ap1_893, msdiv34"><i>Nisīdi tattha bhagavā,</i></a><br>
<a data-var="asambhītova → achambhitova (mr)"><i>asambhītova kesarī;</i></a><br>
<a><i>Sattarattindivaṃ buddho,</i></a><br>
<a><i>pavare kusumāsane.</i></a></p>
<p><a data-ref="sc35, ms20Ap1_894, msdiv35"><i>Namassamāno aṭṭhāsiṃ,</i></a><br>
<a><i>sattarattindivaṃ ahaṃ;</i></a><br>
<a><i>Vuṭṭhahitvā samādhimhā,</i></a><br>
<a><i>satthā loke anuttaro;</i></a><br>
<a><i>Mama kammaṃ pakittento,</i></a><br>
<a><i>idaṃ vacanamabravi.</i></a></p>
<p><a data-ref="sc36, ms20Ap1_895, msdiv36"><i>‘Bhāvehi buddhānussatiṃ,</i></a><br>
<a><i>bhāvanānamanuttaraṃ;</i></a><br>
<a><i>Imaṃ satiṃ bhāvayitvā,</i></a><br>
<a><i>pūrayissasi mānasaṃ.</i></a></p>
<p><a data-ref="sc37, ms20Ap1_896, msdiv37"><i>Tiṃsakappasahassāni,</i></a><br>
<a><i>devaloke ramissasi;</i></a><br>
<a><i>Asītikkhattuṃ devindo,</i></a><br>
<a><i>devarajjaṃ karissasi;</i></a><br>
<a><i>Sahassakkhattuṃ cakkavattī,</i></a><br>
<a><i>rājā raṭṭhe bhavissasi.</i></a></p>
<p><a data-ref="sc38, ms20Ap1_897, msdiv38"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Anubhossasi taṃ sabbaṃ,</i></a><br>
<a><i>buddhānussatiyā phalaṃ.</i></a></p>
<p><a data-ref="sc39, ms20Ap1_898, msdiv39"><i>Bhavābhave saṃsaranto,</i></a><br>
<a><i>mahābhogaṃ labhissasi;</i></a><br>
<a><i>Bhoge te ūnatā natthi,</i></a><br>
<a><i>buddhānussatiyā phalaṃ.</i></a></p>
<p><a data-ref="sc40, ms20Ap1_899, msdiv40"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc41, ms20Ap1_900, msdiv41"><i>Asītikoṭiṃ chaḍḍetvā,</i></a><br>
<a><i>dāse kammakare bahū;</i></a><br>
<a><i>Gotamassa bhagavato,</i></a><br>
<a><i>sāsane pabbajissasi.</i></a></p>
<p><a data-ref="sc42, ms20Ap1_901, msdiv42"><i>Ārādhayitvā sambuddhaṃ,</i></a><br>
<a><i>gotamaṃ sakyapuṅgavaṃ;</i></a><br>
<a><i>Subhūti nāma nāmena,</i></a><br>
<a><i>hessati satthu sāvako.</i></a></p>
<p><a data-ref="sc43, pts-vp-pli1.70, ms20Ap1_902, msdiv43"><i>Bhikkhusaṃghe nisīditvā,</i></a><br>
<a><i>dakkhiṇeyyaguṇamhi taṃ;</i></a><br>
<a><i>Tathāraṇavihāre ca,</i></a><br>
<a><i>dvīsu agge ṭhapessati’.</i></a></p>
<p><a data-ref="sc44, ms20Ap1_903, msdiv44"><i>Idaṃ vatvāna sambuddho,</i></a><br>
<a><i>jalajuttamanāmako;</i></a><br>
<a><i>Nabhaṃ abbhuggamī vīro,</i></a><br>
<a><i>haṃsarājāva ambare.</i></a></p>
<p><a data-ref="sc45, ms20Ap1_904, msdiv45"><i>Sāsito lokanāthena,</i></a><br>
<a><i>namassitvā tathāgataṃ;</i></a><br>
<a><i>Sadā bhāvemi mudito,</i></a><br>
<a><i>buddhānussatimuttamaṃ.</i></a></p>
<p><a data-ref="sc46, ms20Ap1_905, msdiv46"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsaṃ agacchahaṃ.</i></a></p>
<p><a data-ref="sc47, ms20Ap1_906, msdiv47"><i>Asītikkhattuṃ devindo,</i></a><br>
<a><i>devarajjamakārayiṃ;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī ahosahaṃ.</i></a></p>
<p><a data-ref="sc48, ms20Ap1_907, msdiv48"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Anubhomi susampattiṃ,</i></a><br>
<a><i>buddhānussatiyā phalaṃ.</i></a></p>
<p><a data-ref="sc49, ms20Ap1_908, msdiv49"><i>Bhavābhave saṃsaranto,</i></a><br>
<a><i>mahābhogaṃ labhāmahaṃ;</i></a><br>
<a><i>Bhoge me ūnatā natthi,</i></a><br>
<a><i>buddhānussatiyā phalaṃ.</i></a></p>
<p><a data-ref="sc50, ms20Ap1_909, msdiv50"><i>Satasahassito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>buddhānussatiyā phalaṃ.</i></a></p>
<p><a data-ref="sc51, ms20Ap1_910, msdiv51"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc52, ms20Ap1_911"><i>Itthaṃ sudaṃ āyasmā subhūti thero imā gāthāyo abhāsitthāti.</i></a></p>
<p class="endsutta"><a data-ref="sc53, ms20Ap1_912"><i>Subhūtittherassāpadānaṃ paṭhamaṃ.</i></a></p>
</article>
</section>
</div>
</body>
</html>
