<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap402">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Pilindavacchavagga</i></a></p>
<h1><a><i>10. Ajitattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4800, msdiv484"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ajjhogāhetvā himavantaṃ,</i></a><br>
<a><i>nisīdi lokanāyako.</i></a></p>
<p><a data-var="addakkhiṃ → addakkhi (sya1ed, sya2ed); passāmi (?)" data-ref="sc2, ms20Ap1_4801, msdiv485"><i>Nāhaṃ addakkhiṃ sambuddhaṃ,</i></a><br>
<a><i>Napi saddaṃ suṇomahaṃ;</i></a><br>
<a><i>Mama bhakkhaṃ gavesanto,</i></a><br>
<a data-var="ahaṃ → tadā (bj)"><i>Āhiṇḍāmi vane ahaṃ.</i></a></p>
<p><a data-ref="sc3, ms20Ap1_4802, msdiv486"><i>Tatthaddassāsiṃ sambuddhaṃ,</i></a><br>
<a><i>dvattiṃsavaralakkhaṇaṃ;</i></a><br>
<a data-var="vittimāpajjiṃ → cittamāpajjiṃ (bj, sya1ed, sya2ed, pts-vp-pli1)"><i>Disvāna vittimāpajjiṃ,</i></a><br>
<a><i>satto ko nāmayaṃ bhave.</i></a></p>
<p><a data-ref="sc4, ms20Ap1_4803, msdiv487"><i>Lakkhaṇāni viloketvā,</i></a><br>
<a><i>mama vijjaṃ anussariṃ;</i></a><br>
<a><i>Sutañhi metaṃ vuḍḍhānaṃ,</i></a><br>
<a><i>paṇḍitānaṃ subhāsitaṃ.</i></a></p>
<p><a data-ref="sc5, ms20Ap1_4804, msdiv488"><i>Tesaṃ yathā taṃ vacanaṃ,</i></a><br>
<a><i>ayaṃ buddho bhavissati;</i></a><br>
<a><i>Yannūnāhaṃ sakkareyyaṃ,</i></a><br>
<a><i>gatiṃ me sodhayissati.</i></a></p>
<p><a data-ref="sc6, ms20Ap1_4805, msdiv489"><i>Khippaṃ assamamāgantvā,</i></a><br>
<a><i>madhutelaṃ gahiṃ ahaṃ;</i></a><br>
<a><i>Kolambakaṃ gahetvāna,</i></a><br>
<a data-var="vināyakaṃ → narāsabhaṃ (bj)"><i>upagacchiṃ vināyakaṃ.</i></a></p>
<p><a data-ref="sc7, ms20Ap1_4806, msdiv490"><i>Tidaṇḍake gahetvāna,</i></a><br>
<a><i>abbhokāse ṭhapesahaṃ;</i></a><br>
<a><i>Padīpaṃ pajjalitvāna,</i></a><br>
<a><i>aṭṭhakkhattuṃ avandahaṃ.</i></a></p>
<p><a data-ref="sc8, pts-vp-pli1.336, ms20Ap1_4807, msdiv491"><i>Sattarattindivaṃ buddho,</i></a><br>
<a><i>nisīdi purisuttamo;</i></a><br>
<a><i>Tato ratyā vivasāne,</i></a><br>
<a><i>vuṭṭhāsi lokanāyako.</i></a></p>
<p><a data-ref="sc9, ms20Ap1_4808, msdiv492"><i>Pasannacitto sumano,</i></a><br>
<a><i>sabbarattindivaṃ ahaṃ;</i></a><br>
<a><i>Dīpaṃ buddhassa pādāsiṃ,</i></a><br>
<a><i>pasanno sehi pāṇibhi.</i></a></p>
<p><a data-ref="sc10, ms20Ap1_4809, msdiv493"><i>Sabbe vanā gandhamayā,</i></a><br>
<a><i>Pabbate gandhamādane;</i></a><br>
<a data-var="ānubhāvena → anubhāvena (bj)"><i>Buddhassa ānubhāvena,</i></a><br>
<a data-var="Āgacchuṃ buddhasantikaṃ → upagacchuṃ tadā jinaṃ (bj, pts-vp-pli1); āgañchuṃ buddhasantike (sya1ed, sya2ed)"><i>Āgacchuṃ buddhasantikaṃ.</i></a></p>
<p><a data-ref="sc11, ms20Ap1_4810, msdiv494"><i>Ye keci pupphagandhāse,</i></a><br>
<a><i>pupphitā dharaṇīruhā;</i></a><br>
<a><i>Buddhassa ānubhāvena,</i></a><br>
<a><i>sabbe sannipatuṃ tadā.</i></a></p>
<p><a data-ref="sc12, ms20Ap1_4811, msdiv495"><i>Yāvatā himavantamhi,</i></a><br>
<a><i>nāgā ca garuḷā ubho;</i></a><br>
<a><i>Dhammañca sotukāmā te,</i></a><br>
<a><i>āgacchuṃ buddhasantikaṃ.</i></a></p>
<p><a data-ref="sc13, ms20Ap1_4812, msdiv496"><i>Devalo nāma samaṇo,</i></a><br>
<a><i>buddhassa aggasāvako;</i></a><br>
<a><i>Vasīsatasahassehi,</i></a><br>
<a><i>buddhasantikupāgami.</i></a></p>
<p><a data-ref="sc14, ms20Ap1_4813, msdiv497"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc15, ms20Ap1_4814, msdiv498"><i>‘Yo me dīpaṃ padīpesi,</i></a><br>
<a><i>pasanno sehi pāṇibhi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc16, ms20Ap1_4815, msdiv499"><i>Saṭṭhi kappasahassāni,</i></a><br>
<a><i>devaloke ramissati;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
</blockquote>
<p class="endsutta"><a data-ref="sc17, ms20Ap1_4816"><i>Soḷasamaṃ bhāṇavāraṃ.</i></a></p>
<blockquote class="gatha">
<p><a data-ref="sc18, ms20Ap1_4817, msdiv500"><i>Chattiṃsakkhattuṃ devindo,</i></a><br>
<a><i>devarajjaṃ karissati;</i></a><br>
<a><i>Pathaviyaṃ sattasataṃ,</i></a><br>
<a><i>vipulaṃ rajjaṃ karissati.</i></a></p>
<p><a data-ref="sc19, ms20Ap1_4818, msdiv501"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Iminā dīpadānena,</i></a><br>
<a><i>dibbacakkhu bhavissati.</i></a></p>
<p><a data-var="aṭṭhakosaṃ → aḍḍhakosaṃ (si, sya1ed, sya2ed, pts-vp-pli1)" data-ref="sc20, ms20Ap1_4819, msdiv502"><i>Samantato aṭṭhakosaṃ,</i></a><br>
<a><i>passissati ayaṃ sadā;</i></a><br>
<a><i>Devalokā cavantassa,</i></a><br>
<a><i>nibbattantassa jantuno.</i></a></p>
<p><a data-ref="sc21, ms20Ap1_4820, msdiv503"><i>Divā vā yadi vā rattiṃ,</i></a><br>
<a><i>padīpaṃ dhārayissati;</i></a><br>
<a><i>Jāyamānassa sattassa,</i></a><br>
<a><i>puññakammasamaṅgino.</i></a></p>
<p><a data-ref="sc22, ms20Ap1_4821, msdiv504"><i>Yāvatā nagaraṃ āsi,</i></a><br>
<a><i>tāvatā jotayissati;</i></a><br>
<a><i>Upapajjati yaṃ yoniṃ,</i></a><br>
<a><i>devattaṃ atha mānusaṃ.</i></a></p>
<p><a data-ref="sc23, ms20Ap1_4822, msdiv505"><i>Asseva dīpadānassa,</i></a><br>
<a data-var="aṭṭhadīpaphalena … jayissantimaṃ jantū → aṭṭhadīpaphalena ca. upaṭṭhissantimaṃ jantuṃ (sya1ed, sya2ed), aṭṭhadīpaphalena hi. na jahissantimaṃ jantuṃ (pts-vp-pli1ed), aṭṭha dīpā phalena hi. na jahissanti maṃ jantuṃ (?)"><i>aṭṭhadīpaphalena hi;</i></a><br>
<a><i>Na jayissantimaṃ jantū,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc24, pts-vp-pli1.337, ms20Ap1_4823, msdiv506"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc25, ms20Ap1_4824, msdiv507"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc26, ms20Ap1_4825, msdiv508"><i>Tosayitvāna sambuddhaṃ,</i></a><br>
<a><i>gotamaṃ sakyapuṅgavaṃ;</i></a><br>
<a><i>Ajito nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc27, ms20Ap1_4826, msdiv509"><i>Saṭṭhi kappasahassāni,</i></a><br>
<a><i>devaloke ramiṃ ahaṃ;</i></a><br>
<a><i>Tatrāpi me dīpasataṃ,</i></a><br>
<a data-var="niccakālikaṃ → sabbakālikaṃ (bj)"><i>jotate niccakālikaṃ.</i></a></p>
<p><a data-ref="sc28, ms20Ap1_4827, msdiv510"><i>Devaloke manusse vā,</i></a><br>
<a><i>niddhāvanti pabhā mama;</i></a><br>
<a><i>Buddhaseṭṭhaṃ saritvāna,</i></a><br>
<a><i>bhiyyo hāsaṃ janesahaṃ.</i></a></p>
<p><a data-ref="sc29, ms20Ap1_4828, msdiv511"><i>Tusitāhaṃ cavitvāna,</i></a><br>
<a><i>okkamiṃ mātukucchiyaṃ;</i></a><br>
<a><i>Jāyamānassa santassa,</i></a><br>
<a><i>āloko vipulo ahu.</i></a></p>
<p><a data-ref="sc30, ms20Ap1_4829, msdiv512"><i>Agārā abhinikkhamma,</i></a><br>
<a><i>pabbajiṃ anagāriyaṃ;</i></a><br>
<a><i>Bāvariṃ upasaṅkamma,</i></a><br>
<a><i>sissattaṃ ajjhupāgamiṃ.</i></a></p>
<p><a data-ref="sc31, ms20Ap1_4830, msdiv513"><i>Himavante vasantohaṃ,</i></a><br>
<a><i>assosiṃ lokanāyakaṃ;</i></a><br>
<a><i>Uttamatthaṃ gavesanto,</i></a><br>
<a><i>upagacchiṃ vināyakaṃ.</i></a></p>
<p><a data-ref="sc32, ms20Ap1_4831, msdiv514"><i>Danto buddho dametāvī,</i></a><br>
<a><i>oghatiṇṇo nirūpadhi;</i></a><br>
<a><i>Nibbānaṃ kathayī buddho,</i></a><br>
<a><i>sabbadukkhappamocanaṃ.</i></a></p>
<p><a data-ref="sc33, ms20Ap1_4832, msdiv515"><i>Taṃ me āgamanaṃ siddhaṃ,</i></a><br>
<a><i>tositohaṃ mahāmuniṃ;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc34, ms20Ap1_4833, msdiv516"><i>Satasahassito kappe,</i></a><br>
<a><i>yaṃ dīpamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc35, ms20Ap1_4834, msdiv517"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc36, ms20Ap1_4835, msdiv518"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc37, ms20Ap1_4836, msdiv519"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (3886)</i></a></p>
</blockquote>
<p><a data-ref="sc38, ms20Ap1_4837"><i>Itthaṃ sudaṃ āyasmā ajito thero imā gāthāyo abhāsitthāti.</i></a></p>
<p class="endsutta"><a data-ref="sc39, ms20Ap1_4838"><i>Ajitattherassāpadānaṃ dasamaṃ.</i></a></p>
<p class="endsection"><a data-var="Pilindavacchavaggo → pilindavaggo (sya1ed, sya2ed, pts-vp-pli1)"><i>Pilindavacchavaggo cattālīsamo.</i></a></p>
<p class="uddana-intro"><a data-ref="sc40, ms20Ap1_4839"><i>Tassuddānaṃ</i></a></p>
<blockquote class="uddanagatha">
<p><a data-ref="sc41, ms20Ap1_4840"><i>Pilindavaccho selo ca,</i></a><br>
<a><i>sabbakittī madhundado;</i></a><br>
<a><i>Kūṭāgārī bākulo ca,</i></a><br>
<a><i>giri saḷalasavhayo.</i></a></p>
<p><a data-ref="sc42, pts-vp-pli1.338, ms20Ap1_4841"><i>Sabbado ajito ceva,</i></a><br>
<a><i>gāthāyo gaṇitā iha;</i></a><br>
<a><i>Satāni pañca gāthānaṃ,</i></a><br>
<a><i>vīsati ca taduttarīti.</i></a></p>
</blockquote>
<p class="uddana-intro"><a data-ref="sc43, ms20Ap1_4842"><i>Atha vagguddānaṃ</i></a></p>
<blockquote class="uddanagatha">
<p><a data-ref="sc44, ms20Ap1_4843"><i>Padumārakkhado ceva,</i></a><br>
<a><i>umā gandhodakena ca;</i></a><br>
<a><i>Ekapadma saddasaññī,</i></a><br>
<a><i>mandāraṃ bodhivandako.</i></a></p>
<p><a data-var="pilindi → piḷindī (bj); pilindī (sya1ed, sya2ed, pts-vp-pli1)" data-ref="sc45, ms20Ap1_4844"><i>Avaṭañca pilindi ca,</i></a><br>
<a><i>gāthāyo gaṇitā iha;</i></a><br>
<a><i>Catusattati gāthāyo,</i></a><br>
<a><i>ekādasa satāni ca.</i></a></p>
</blockquote>
<p class="endsutta"><a data-ref="sc46, ms20Ap1_4845"><i>Padumavaggadasakaṃ.</i></a></p>
<p class="endsection"><a data-ref="sc47, ms20Ap1_4846"><i>Catutthasatakaṃ samattaṃ.</i></a></p>
</article>
</section>
</div>
</body>
</html>
