<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap116">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Mahāparivāravagga</i></a></p>
<h1><a><i>4. Ekāsaniyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1977, msdiv31"><i>“Varuṇo nāma nāmena,</i></a><br>
<a><i>devarājā ahaṃ tadā;</i></a><br>
<a><i>Upaṭṭhahesiṃ sambuddhaṃ,</i></a><br>
<a><i>sayoggabalavāhano.</i></a></p>
<p><a data-ref="sc2, ms20Ap1_1978, msdiv32"><i>Nibbute lokanāthamhi,</i></a><br>
<a><i>atthadassīnaruttame;</i></a><br>
<a><i>Tūriyaṃ sabbamādāya,</i></a><br>
<a><i>agamaṃ bodhimuttamaṃ.</i></a></p>
<p><a data-ref="sc3, ms20Ap1_1979, msdiv33"><i>Vāditena ca naccena,</i></a><br>
<a><i>sammatāḷasamāhito;</i></a><br>
<a><i>Sammukhā viya sambuddhaṃ,</i></a><br>
<a><i>upaṭṭhiṃ bodhimuttamaṃ.</i></a></p>
<p><a data-ref="sc4, ms20Ap1_1980, msdiv34"><i>Upaṭṭhahitvā taṃ bodhiṃ,</i></a><br>
<a><i>dharaṇīruhapādapaṃ;</i></a><br>
<a><i>Pallaṅkaṃ ābhujitvāna,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc5, ms20Ap1_1981, msdiv35"><i>Sakakammābhiraddhohaṃ,</i></a><br>
<a><i>pasanno bodhimuttame;</i></a><br>
<a><i>Tena cittappasādena,</i></a><br>
<a><i>nimmānaṃ upapajjahaṃ.</i></a></p>
<p><a data-ref="sc6, ms20Ap1_1982, msdiv36"><i>Saṭṭhitūriyasahassāni,</i></a><br>
<a><i>parivārenti maṃ sadā;</i></a><br>
<a><i>Manussesu ca devesu,</i></a><br>
<a><i>vattamānaṃ bhavābhave.</i></a></p>
<p><a data-ref="sc7, ms20Ap1_1983, msdiv37"><i>Tividhaggī nibbutā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Dhāremi antimaṃ dehaṃ,</i></a><br>
<a data-var="sammāsambuddhasāsane → ayañca gāthā paṭisambhidā catassotigāthāya ekasambandhā bhavituṃ"><i>sammāsambuddhasāsane.</i></a></p>
<p><a data-ref="sc8, pts-vp-pli1.150, ms20Ap1_1984, msdiv38"><i>Subāhū nāma nāmena,</i></a><br>
<a><i>catuttiṃsāsu khattiyā;</i></a><br>
<a><i>Sattaratanasampannā,</i></a><br>
<a><i>pañcakappasate ito.</i></a></p>
<p><a data-ref="sc9, ms20Ap1_1985, msdiv39"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc10, ms20Ap1_1986"><i>Itthaṃ sudaṃ āyasmā ekāsaniyo thero imā gāthāyo abhāsitthāti.</i></a></p>
<p class="endsutta"><a data-ref="sc11, ms20Ap1_1987"><i>Ekāsaniyattherassāpadānaṃ catutthaṃ.</i></a></p>
</article>
</section>
</div>
</body>
</html>
