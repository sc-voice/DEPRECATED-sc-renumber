<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap26">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Subhūtivagga</i></a></p>
<h1><a><i>4. Pañcasīlasamādāniyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_999, msdiv134"><i>“Nagare candavatiyā,</i></a><br>
<a><i>bhatako āsahaṃ tadā;</i></a><br>
<a><i>Parakammāyane yutto,</i></a><br>
<a><i>pabbajjaṃ na labhāmahaṃ.</i></a></p>
<p><a data-ref="sc2, ms20Ap1_1000, msdiv135"><i>Mahandhakārapihitā,</i></a><br>
<a><i>tividhaggīhi ḍayhare;</i></a><br>
<a><i>Kena nu kho upāyena,</i></a><br>
<a><i>visaṃyutto bhave ahaṃ.</i></a></p>
<p><a data-ref="sc3, ms20Ap1_1001, msdiv136"><i>Deyyadhammo ca me natthi,</i></a><br>
<a><i>varāko bhatako ahaṃ;</i></a><br>
<a><i>Yannūnāhaṃ pañcasīlaṃ,</i></a><br>
<a><i>rakkheyyaṃ paripūrayaṃ.</i></a></p>
<p><a data-ref="sc4, ms20Ap1_1002, msdiv137"><i>Anomadassissa munino,</i></a><br>
<a><i>nisabho nāma sāvako;</i></a><br>
<a><i>Tamahaṃ upasaṅkamma,</i></a><br>
<a><i>pañcasikkhāpadaggahiṃ.</i></a></p>
<p><a data-ref="sc5, ms20Ap1_1003, msdiv138"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā pañcasīlāni,</i></a><br>
<a><i>paripuṇṇāni gopayiṃ.</i></a></p>
<p><a data-ref="sc6, ms20Ap1_1004, msdiv139"><i>Maccukāle ca sampatte,</i></a><br>
<a><i>devā assāsayanti maṃ;</i></a><br>
<a><i>‘Ratho sahassayutto te,</i></a><br>
<a data-var="mārisāyaṃ → mārisassa (mr)"><i>mārisāyaṃ upaṭṭhito’.</i></a></p>
<p><a data-ref="sc7, ms20Ap1_1005, msdiv140"><i>Vattante carime citte,</i></a><br>
<a><i>mama sīlaṃ anussariṃ;</i></a><br>
<a><i>Tena kammena sukatena,</i></a><br>
<a><i>tāvatiṃsaṃ agacchahaṃ.</i></a></p>
<p><a data-ref="sc8, pts-vp-pli1.77, ms20Ap1_1006, msdiv141"><i>Tiṃsakkhattuñca devindo,</i></a><br>
<a><i>devarajjamakārayiṃ;</i></a><br>
<a data-var="Dibbasukhaṃ → dibbaṃ sukhaṃ (bj, pts-vp-pli1)"><i>Dibbasukhaṃ anubhaviṃ,</i></a><br>
<a><i>accharāhi purakkhato.</i></a></p>
<p><a data-ref="sc9, ms20Ap1_1007, msdiv142"><i>Pañcasattatikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc10, ms20Ap1_1008, msdiv143"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Pure vesāliyaṃ jāto,</i></a><br>
<a><i>mahāsāle suaḍḍhake.</i></a></p>
<p><a data-ref="sc11, ms20Ap1_1009, msdiv144"><i>Vassūpanāyike kāle,</i></a><br>
<a data-var="dippante → dibbanti (mr)"><i>dippante jinasāsane;</i></a><br>
<a><i>Mātā ca me pitā ceva,</i></a><br>
<a><i>pañcasikkhāpadaggahuṃ.</i></a></p>
<p><a data-ref="sc12, ms20Ap1_1010, msdiv145"><i>Saha sutvānahaṃ sīlaṃ,</i></a><br>
<a><i>mama sīlaṃ anussariṃ;</i></a><br>
<a><i>Ekāsane nisīditvā,</i></a><br>
<a><i>arahattamapāpuṇiṃ.</i></a></p>
</blockquote>
<hr>
<blockquote class="gatha">
<p><a data-ref="sc13, ms20Ap1_1011, msdiv146"><i>**Jātiyā pañcavassena**,</i></a><br>
<a><i>arahattamapāpuṇiṃ;</i></a><br>
<a><i>Upasampādayi buddho,</i></a><br>
<a><i>guṇamaññāya cakkhumā.</i></a></p>
<p><a data-ref="sc14, ms20Ap1_1012, msdiv147"><i>Paripuṇṇāni gopetvā,</i></a><br>
<a><i>pañcasikkhāpadānahaṃ;</i></a><br>
<a><i>Aparimeyye ito kappe,</i></a><br>
<a><i>vinipātaṃ na gacchahaṃ.</i></a></p>
<p><a data-ref="sc15, ms20Ap1_1013, msdiv148"><i>Svāhaṃ yasamanubhaviṃ,</i></a><br>
<a><i>tesaṃ sīlāna vāhasā;</i></a><br>
<a><i>Kappakoṭimpi kittento,</i></a><br>
<a><i>kittaye ekadesakaṃ.</i></a></p>
<p><a data-ref="sc16, ms20Ap1_1014, msdiv149"><i>Pañca sīlāni gopetvā,</i></a><br>
<a><i>tayo hetū labhāmahaṃ;</i></a><br>
<a><i>Dīghāyuko mahābhogo,</i></a><br>
<a><i>tikkhapañño bhavāmahaṃ.</i></a></p>
<p><a data-var="Saṅkittento ca → pakittentova (bj); pakittente ca (sya1ed, sya2ed); pakittento ca (pts-vp-pli1)" data-ref="sc17, ms20Ap1_1015, msdiv150"><i>Saṅkittento ca sabbesaṃ,</i></a><br>
<a><i>adhimattañca porisaṃ;</i></a><br>
<a><i>Bhavābhave saṃsaritvā,</i></a><br>
<a><i>ete ṭhāne labhāmahaṃ.</i></a></p>
<p><a data-ref="sc18, ms20Ap1_1016, msdiv151"><i>Aparimeyyasīlesu,</i></a><br>
<a><i>vattantā jinasāvakā;</i></a><br>
<a><i>Bhavesu yadi rajjeyyuṃ,</i></a><br>
<a><i>vipāko kīdiso bhave.</i></a></p>
<p><a data-ref="sc19, ms20Ap1_1017, msdiv152"><i>Suciṇṇaṃ me pañcasīlaṃ,</i></a><br>
<a data-var="tapassinā → vipassinā (bj, pts-vp-pli1)"><i>bhatakena tapassinā;</i></a><br>
<a><i>Tena sīlenahaṃ ajja,</i></a><br>
<a><i>mocayiṃ sabbabandhanā.</i></a></p>
<p><a data-ref="sc20, ms20Ap1_1018, msdiv153"><i>Aparimeyye ito kappe,</i></a><br>
<a><i>pañca sīlāni gopayiṃ;</i></a><br>
<a><i>Duggatiṃ nābhijānāmi,</i></a><br>
<a><i>pañcasīlānidaṃ phalaṃ.</i></a></p>
<p><a data-ref="sc21, ms20Ap1_1019, msdiv154"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc22, ms20Ap1_1020"><i>Itthaṃ sudaṃ āyasmā pañcasīlasamādāniyo thero imā gāthāyo abhāsitthāti.</i></a></p>
<p class="endsutta"><a data-ref="sc23, ms20Ap1_1021"><i>Pañcasīlasamādāniyattherassāpadānaṃ catutthaṃ.</i></a></p>
</article>
</section>
</div>
</body>
</html>
