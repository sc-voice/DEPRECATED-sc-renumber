<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap553">
<article>
<div class="hgroup">
<p class="division"><a><i>Therāpadāna</i></a></p>
<p><a data-var="Yasavagga → idaṃ vaggo sya1ed, sya2ed, pts-vp-pli1 potthakesu"><i>Yasavagga</i></a></p>
<h1><a><i>1. Yasattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7671, msdiv1"><i>“Mahāsamuddaṃ oggayha,</i></a><br>
<a><i>bhavanaṃ me sunimmitaṃ;</i></a><br>
<a><i>Sunimmitā pokkharaṇī,</i></a><br>
<a><i>cakkavākūpakūjitā.</i></a></p>
<p><a data-ref="sc2, ms20Ap1_7672, msdiv2"><i>Mandārakehi sañchannā,</i></a><br>
<a><i>padumuppalakehi ca;</i></a><br>
<a><i>Nadī ca sandate tattha,</i></a><br>
<a><i>supatitthā manoramā.</i></a></p>
<p><a data-ref="sc3, ms20Ap1_7673, msdiv3"><i>Macchakacchapasañchannā,</i></a><br>
<a data-var="nānādijasamotthaṭā → nānādijasamākulā (bj); nānādijasamotthatā (^tha-ap401#3 [Sabbadāyakattheraapadāna])"><i>nānādijasamotthaṭā;</i></a><br>
<a><i>Mayūrakoñcābhirudā,</i></a><br>
<a><i>kokilādīhi vagguhi.</i></a></p>
<p><a data-ref="sc4, ms20Ap1_7674, msdiv4"><i>Pārevatā ravihaṃsā,</i></a><br>
<a><i>cakkavākā nadīcarā;</i></a><br>
<a data-var="sālikā → sāḷikā (bj, csp1ed)"><i>Tittirā sālikā cettha,</i></a><br>
<a data-var="pāvakā → pampaka (bj); sambakā (mr)"><i>pāvakā jīvaṃjīvakā.</i></a></p>
<p><a data-ref="sc5, ms20Ap1_7675, msdiv5"><i>Haṃsākoñcābhinaditā,</i></a><br>
<a data-var="piṅgalā → siṅghalī (mr)"><i>kosiyā piṅgalā bahū;</i></a><br>
<a><i>Sattaratanasampannā,</i></a><br>
<a><i>maṇimuttapavāḷikā.</i></a></p>
<p><a data-ref="sc6, ms20Ap1_7676, msdiv6"><i>Sabbe soṇṇamayā rukkhā,</i></a><br>
<a><i>nānākhandhasameritā;</i></a><br>
<a><i>Ujjotenti divārattiṃ,</i></a><br>
<a><i>bhavanaṃ sabbakālikaṃ.</i></a></p>
<p><a data-ref="sc7, ms20Ap1_7677, msdiv7"><i>Saṭṭhituriyasahassāni,</i></a><br>
<a><i>sāyaṃ pāto pavajjare;</i></a><br>
<a><i>Soḷasitthisahassāni,</i></a><br>
<a><i>parivārenti maṃ sadā.</i></a></p>
<p><a data-ref="sc8, ms20Ap1_7678, msdiv8"><i>Abhinikkhamma bhavanā,</i></a><br>
<a><i>sumedhaṃ lokanāyakaṃ;</i></a><br>
<a><i>Pasannacitto sumano,</i></a><br>
<a data-var="vandayiṃ taṃ → sabbadassiṃ (mr) | mahāyasaṃ → lokāhutipaṭiggahaṃ (aṭṭha.)"><i>vandayiṃ taṃ mahāyasaṃ.</i></a></p>
<p><a data-ref="sc9, ms20Ap1_7679, msdiv9"><i>Sambuddhaṃ abhivādetvā,</i></a><br>
<a><i>sasaṃghaṃ taṃ nimantayiṃ;</i></a><br>
<a><i>Adhivāsesi so dhīro,</i></a><br>
<a><i>sumedho lokanāyako.</i></a></p>
<p><a data-ref="sc10, ms20Ap1_7680, msdiv10"><i>Mama dhammakathaṃ katvā,</i></a><br>
<a><i>uyyojesi mahāmuni;</i></a><br>
<a><i>Sambuddhaṃ abhivādetvā,</i></a><br>
<a><i>bhavanaṃ me upāgamiṃ.</i></a></p>
<p><a data-ref="sc11, ms20Ap1_7681, msdiv11"><i>Āmantayiṃ parijanaṃ,</i></a><br>
<a><i>sabbe sannipatuṃ tadā;</i></a><br>
<a><i>‘Pubbaṇhasamayaṃ buddho,</i></a><br>
<a><i>bhavanaṃ āgamissati.</i></a></p>
<p><a data-ref="sc12, ms20Ap1_7682, msdiv12"><i>Lābhā amhaṃ suladdhā no,</i></a><br>
<a><i>ye vasāma tavantike;</i></a><br>
<a><i>Mayampi buddhaseṭṭhassa,</i></a><br>
<a><i>pūjayissāma satthuno’.</i></a></p>
<p><a data-ref="sc13, ms20Ap1_7683, msdiv13"><i>Annaṃ pānaṃ paṭṭhapetvā,</i></a><br>
<a><i>kālaṃ ārocayiṃ ahaṃ;</i></a><br>
<a><i>Vasīsatasahassehi,</i></a><br>
<a><i>upesi lokanāyako.</i></a></p>
<p><a data-ref="sc14, ms20Ap1_7684, msdiv14"><i>Pañcaṅgikehi turiyehi,</i></a><br>
<a><i>paccuggamamakāsahaṃ;</i></a><br>
<a><i>Sabbasoṇṇamaye pīṭhe,</i></a><br>
<a><i>nisīdi purisuttamo.</i></a></p>
<p><a data-ref="sc15, ms20Ap1_7685, msdiv15"><i>Uparicchadanaṃ āsi,</i></a><br>
<a><i>sabbasoṇṇamayaṃ tadā;</i></a><br>
<a><i>Bījanīyo pavāyanti,</i></a><br>
<a><i>bhikkhusaṃghaṃ anuttaraṃ.</i></a></p>
<p><a data-ref="sc16, ms20Ap1_7686, msdiv16"><i>Pahūtenannapānena,</i></a><br>
<a><i>bhikkhusaṃghaṃ atappayiṃ;</i></a><br>
<a><i>Paccekadussayugale,</i></a><br>
<a><i>bhikkhusaṃghassadāsahaṃ.</i></a></p>
<p><a data-ref="sc17, ms20Ap1_7687, msdiv17"><i>Yaṃ vadeti sumedho so,</i></a><br>
<a><i>āhutīnaṃ paṭiggaho;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc18, ms20Ap1_7688, msdiv18"><i>‘Yo maṃ annena pānena,</i></a><br>
<a><i>sabbe ime ca tappayi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc19, ms20Ap1_7689, msdiv19"><i>Aṭṭhārase kappasate,</i></a><br>
<a><i>devaloke ramissati;</i></a><br>
<a><i>Sahassakkhattuṃ rājāyaṃ,</i></a><br>
<a><i>cakkavattī bhavissati.</i></a></p>
<p><a data-ref="sc20, ms20Ap1_7690, msdiv20"><i>Upagacchati yaṃ yoniṃ,</i></a><br>
<a><i>devattaṃ atha mānusaṃ;</i></a><br>
<a><i>Sabbasoṇṇamayaṃ tassa,</i></a><br>
<a><i>chadanaṃ dhārayissati.</i></a></p>
<p><a data-ref="sc21, ms20Ap1_7691, msdiv21"><i>Tiṃsakappasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc22, ms20Ap1_7692, msdiv22"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc23, ms20Ap1_7693, msdiv23"><i>Bhikkhusaṃghe nisīditvā,</i></a><br>
<a><i>sīhanādaṃ nadissati;</i></a><br>
<a><i>Citake chattaṃ dhārenti,</i></a><br>
<a><i>heṭṭhā chattamhi ḍayhatha’.</i></a></p>
<p><a data-ref="sc24, ms20Ap1_7694, msdiv24"><i>Sāmaññaṃ me anuppattaṃ,</i></a><br>
<a><i>kilesā jhāpitā mayā;</i></a><br>
<a><i>Maṇḍape rukkhamūle vā,</i></a><br>
<a><i>santāso me na vijjati.</i></a></p>
<p><a data-ref="sc25, ms20Ap1_7695, msdiv25"><i>Tiṃsakappasahassamhi,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>sabbadānassidaṃ phalaṃ.</i></a></p>
<p><a data-ref="sc26, ms20Ap1_7696, msdiv26"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc27, ms20Ap1_7697, msdiv27"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc28, ms20Ap1_7698, msdiv28"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc29, ms20Ap1_7699"><i>Itthaṃ sudaṃ āyasmā yaso thero imā gāthāyo abhāsitthāti.</i></a></p>
<p class="endsutta"><a data-ref="sc30, ms20Ap1_7700"><i>Yasattherassāpadānaṃ paṭhamaṃ.</i></a></p>
</article>
</section>
</div>
</body>
</html>
