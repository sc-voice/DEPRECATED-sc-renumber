<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap532">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Tiṇadāyakavagga</i></a></p>
<h1><a><i>10. Sugandhattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6896, msdiv81"><i>“Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a data-var="gottena → nāmena (si, sya1ed, sya2ed, pts-vp-pli1)"><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc2, ms20Ap1_6897, msdiv82"><i>Anubyañjanasampanno,</i></a><br>
<a><i>bāttiṃsavaralakkhaṇo;</i></a><br>
<a><i>Byāmappabhāparivuto,</i></a><br>
<a data-var="raṃsijālasamotthaṭo → raṃsijālasamosaṭo (bj, pts-vp-pli1); raṃsijālasamutthato (sya1ed, sya2ed)"><i>raṃsijālasamotthaṭo.</i></a></p>
<p><a data-ref="sc3, ms20Ap1_6898, msdiv83"><i>Assāsetā yathā cando,</i></a><br>
<a><i>sūriyova pabhaṅkaro;</i></a><br>
<a><i>Nibbāpetā yathā megho,</i></a><br>
<a><i>sāgarova guṇākaro.</i></a></p>
<p><a data-ref="sc4, pts-vp-pli2.460, ms20Ap1_6899, msdiv84"><i>Dharaṇīriva sīlena,</i></a><br>
<a><i>himavāva samādhinā;</i></a><br>
<a><i>Ākāso viya paññāya,</i></a><br>
<a><i>asaṅgo anilo yathā.</i></a></p>
<p><a data-ref="sc5, ms20Ap1_6900, msdiv85"><i>Sa kadāci mahāvīro,</i></a><br>
<a><i>parisāsu visārado;</i></a><br>
<a><i>Saccāni sampakāseti,</i></a><br>
<a><i>uddharanto mahājanaṃ.</i></a></p>
<p><a data-ref="sc6, ms20Ap1_6901, msdiv86"><i>Tadā hi bārāṇasiyaṃ,</i></a><br>
<a><i>seṭṭhiputto mahāyaso;</i></a><br>
<a data-var="Āsahaṃ dhanadhaññassa → āsabhaṃ dhanadhaññassa (sya1ed, sya2ed); anantadhanadhaññassa (mr)"><i>Āsahaṃ dhanadhaññassa,</i></a><br>
<a><i>pahūtassa bahū tadā.</i></a></p>
<p><a data-ref="sc7, ms20Ap1_6902, msdiv87"><i>Jaṅghāvihāraṃ vicaraṃ,</i></a><br>
<a data-var="migadāyamupeccahaṃ → mupesahaṃ (mr)"><i>migadāyamupeccahaṃ;</i></a><br>
<a><i>Addasaṃ virajaṃ buddhaṃ,</i></a><br>
<a><i>desentaṃ amataṃ padaṃ.</i></a></p>
<p><a data-ref="sc8, ms20Ap1_6903, msdiv88"><i>Visaṭṭhakantavacanaṃ,</i></a><br>
<a><i>karavīkasamassaraṃ;</i></a><br>
<a data-var="Haṃsarutehi nigghosaṃ → haṃsarudābhinigghosaṃ (bj); haṃsadundubhinigghosaṃ (sya1ed, sya2ed, pts-vp-pli1)"><i>Haṃsarutehi nigghosaṃ,</i></a><br>
<a><i>viññāpentaṃ mahājanaṃ.</i></a></p>
<p><a data-ref="sc9, ms20Ap1_6904, msdiv89"><i>Disvā devātidevaṃ taṃ,</i></a><br>
<a><i>sutvāva madhuraṃ giraṃ;</i></a><br>
<a><i>Pahāyanappake bhoge,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc10, ms20Ap1_6905, msdiv90"><i>Evaṃ pabbajito cāhaṃ,</i></a><br>
<a><i>na cirena bahussuto;</i></a><br>
<a><i>Ahosiṃ dhammakathiko,</i></a><br>
<a><i>vicittapaṭibhānavā.</i></a></p>
<p><a data-ref="sc11, ms20Ap1_6906, msdiv91"><i>Mahāparisamajjhehaṃ,</i></a><br>
<a><i>haṭṭhacitto punappunaṃ;</i></a><br>
<a><i>Vaṇṇayiṃ hemavaṇṇassa,</i></a><br>
<a><i>vaṇṇaṃ vaṇṇavisārado.</i></a></p>
<p><a data-ref="sc12, ms20Ap1_6907, msdiv92"><i>‘Esa khīṇāsavo buddho,</i></a><br>
<a><i>anīgho chinnasaṃsayo;</i></a><br>
<a><i>Sabbakammakkhayaṃ patto,</i></a><br>
<a><i>vimuttopadhisaṅkhaye.</i></a></p>
<p><a data-ref="sc13, ms20Ap1_6908, msdiv93"><i>Esa so bhagavā buddho,</i></a><br>
<a><i>esa sīho anuttaro;</i></a><br>
<a><i>Sadevakassa lokassa,</i></a><br>
<a><i>brahmacakkappavattako.</i></a></p>
<p><a data-ref="sc14, ms20Ap1_6909, msdiv94"><i>Danto dametā santo ca,</i></a><br>
<a><i>sametā nibbuto isi;</i></a><br>
<a><i>Nibbāpetā ca assattho,</i></a><br>
<a><i>assāsetā mahājanaṃ.</i></a></p>
<p><a data-var="vikkanto → dhiro ca (bj); dhīro ca (pts-vp-pli1)" data-ref="sc15, ms20Ap1_6910, msdiv95"><i>Vīro sūro ca vikkanto,</i></a><br>
<a><i>pañño kāruṇiko vasī;</i></a><br>
<a><i>Vijitāvī ca sa jino,</i></a><br>
<a><i>appagabbo anālayo.</i></a></p>
<p><a data-ref="sc16, ms20Ap1_6911, msdiv96"><i>Aneñjo acalo dhīmā,</i></a><br>
<a><i>amoho asamo muni;</i></a><br>
<a><i>Dhorayho usabho nāgo,</i></a><br>
<a><i>sīho sakko garūsupi.</i></a></p>
<p><a data-ref="sc17, ms20Ap1_6912, msdiv97"><i>Virāgo vimalo brahmā,</i></a><br>
<a><i>vādī sūro raṇañjaho;</i></a><br>
<a><i>Akhilo ca visallo ca,</i></a><br>
<a data-var="saṃyato → vusabho (sya1ed, sya2ed); payato (pts-vp-pli1)"><i>asamo saṃyato suci.</i></a></p>
<p><a data-ref="sc18, pts-vp-pli2.461, ms20Ap1_6913, msdiv98"><i>Brāhmaṇo samaṇo nātho,</i></a><br>
<a><i>bhisakko sallakattako;</i></a><br>
<a data-var="sutāsuto → suto suto (bj, pts-vp-pli1)"><i>Yodho buddho sutāsuto,</i></a><br>
<a data-var="sito → dito (bj)"><i>acalo mudito sito.</i></a></p>
<p><a data-ref="sc19, ms20Ap1_6914, msdiv99"><i>Dhātā dhatā ca santi ca,</i></a><br>
<a><i>kattā netā pakāsitā;</i></a><br>
<a><i>Sampahaṃsitā bhettā ca,</i></a><br>
<a><i>chettā sotā pasaṃsitā.</i></a></p>
<p><a data-ref="sc20, ms20Ap1_6915, msdiv100"><i>Akhilo ca visallo ca,</i></a><br>
<a><i>anīgho akathaṃkathī;</i></a><br>
<a><i>Anejo virajo kattā,</i></a><br>
<a><i>gandhā vattā pasaṃsitā.</i></a></p>
<p><a data-ref="sc21, ms20Ap1_6916, msdiv101"><i>Tāretā atthakāretā,</i></a><br>
<a><i>kāretā sampadāritā;</i></a><br>
<a><i>Pāpetā sahitā kantā,</i></a><br>
<a data-var="hantā ātāpī tāpaso → tāpitā ca visositā (sya1ed, sya2ed); hantā tātāpi tāpaso (pts-vp-pli1)"><i>hantā ātāpī tāpaso.</i></a></p>
<p><a data-var="Samacitto samasamo → saccaṭṭhitosamasamo (sya1ed, sya2ed)" data-ref="sc22, ms20Ap1_6917, msdiv102"><i>Samacitto samasamo,</i></a><br>
<a data-var="dayālayo → dayāsayo (bj); dayāyaso (pts-vp-pli1)"><i>asahāyo dayālayo;</i></a><br>
<a data-var="Accherasatto → accheramanto (sya1ed, sya2ed); accherasanto (pts-vp-pli1)"><i>Accherasatto akuho,</i></a><br>
<a><i>katāvī isisattamo.</i></a></p>
<p><a data-ref="sc23, ms20Ap1_6918, msdiv103"><i>Nittiṇṇakaṅkho nimmāno,</i></a><br>
<a><i>appameyyo anūpamo;</i></a><br>
<a><i>Sabbavākyapathātīto,</i></a><br>
<a data-var="saccaneyyantagū → saccañeyyantagū (bj); sabbaneyyantito (sya1ed, sya2ed); saccaneyyantago (pts-vp-pli1)"><i>saccaneyyantagū jino.</i></a></p>
<p><a data-var="Sattasāravare → sataraṃsīvare (sya1ed, sya2ed)" data-ref="sc24, ms20Ap1_6919, msdiv104"><i>Sattasāravare tasmiṃ,</i></a><br>
<a><i>Pasādo amatāvaho;</i></a><br>
<a><i>Tasmā buddhe ca dhamme ca,</i></a><br>
<a data-var="mahatthikā → mahiddhikā (bj, pts-vp-pli1, mr)"><i>Saṃghe saddhā mahatthikā’.</i></a></p>
<p><a data-ref="sc25, ms20Ap1_6920, msdiv105"><i>Guṇehi evamādīhi,</i></a><br>
<a><i>tilokasaraṇuttamaṃ;</i></a><br>
<a><i>Vaṇṇento parisāmajjhe,</i></a><br>
<a data-var="akaṃ → kathiṃ (sya1ed, sya2ed)"><i>akaṃ dhammakathaṃ ahaṃ.</i></a></p>
<p><a data-ref="sc26, ms20Ap1_6921, msdiv106"><i>Tato cutāhaṃ tusite,</i></a><br>
<a><i>anubhotvā mahāsukhaṃ;</i></a><br>
<a><i>Tato cuto manussesu,</i></a><br>
<a><i>jāto homi sugandhiko.</i></a></p>
<p><a data-ref="sc27, ms20Ap1_6922, msdiv107"><i>Nissāso mukhagandho ca,</i></a><br>
<a><i>dehagandho tatheva me;</i></a><br>
<a><i>Sedagandho ca satataṃ,</i></a><br>
<a data-var="sabbagandhova hoti me → sabbagandhotiseti me (bj, pts-vp-pli1)"><i>sabbagandhova hoti me.</i></a></p>
<p><a data-ref="sc28, ms20Ap1_6923, msdiv108"><i>Mukhagandho sadā mayhaṃ,</i></a><br>
<a><i>padumuppalacampako;</i></a><br>
<a data-var="Parisanto → ādisanto (bj); atikanto (sya1ed, sya2ed); atisanto (pts-vp-pli1)"><i>Parisanto sadā vāti,</i></a><br>
<a><i>sarīro ca tatheva me.</i></a></p>
<p><a data-ref="sc29, ms20Ap1_6924, msdiv109"><i>Guṇatthavassa sabbantaṃ,</i></a><br>
<a data-var="Phalaṃ tu → phalantaṃ (sya1ed, sya2ed); phalan tu (pts-vp-pli1)"><i>Phalaṃ tu paramabbhutaṃ;</i></a><br>
<a><i>Ekaggamanasā sabbe,</i></a><br>
<a data-var="Vaṇṇayissaṃ → bhāsitassa (sya1ed, sya2ed)"><i>Vaṇṇayissaṃ suṇātha me.</i></a></p>
<p><a data-ref="sc30, pts-vp-pli2.462, ms20Ap1_6925, msdiv110"><i>Guṇaṃ buddhassa vatvāna,</i></a><br>
<a data-var="hitāya ca na sadisaṃ → hitāya janasandhisu (bj, pts-vp-pli1); hitāyanaṃ sukhāvahaṃ (sya1ed, sya2ed)"><i>hitāya ca na sadisaṃ;</i></a><br>
<a data-var="Sukhito → sucitto (sya1ed, sya2ed)"><i>Sukhito homi sabbattha,</i></a><br>
<a data-var="saṃgho vīrasamāyuto → saraddhanisamāyuto (bj); saṅgho vīrasamāsuto (sya1ed, sya2ed); rasaddhovisamāyuto (pts-vp-pli1)"><i>saṃgho vīrasamāyuto.</i></a></p>
<p><a data-ref="sc31, ms20Ap1_6926, msdiv111"><i>Yasassī sukhito kanto,</i></a><br>
<a><i>jutimā piyadassano;</i></a><br>
<a><i>Vattā aparibhūto ca,</i></a><br>
<a><i>niddoso paññavā tathā.</i></a></p>
<p><a data-var="Khīṇe āyusi → khīṇe pāsusi (sya1ed, sya2ed); khīṇevāyupi (pts-vp-pli1)" data-ref="sc32, ms20Ap1_6927, msdiv112"><i>Khīṇe āyusi nibbānaṃ,</i></a><br>
<a><i>sulabhaṃ buddhabhattino;</i></a><br>
<a><i>Tesaṃ hetuṃ pavakkhāmi,</i></a><br>
<a><i>taṃ suṇātha yathātathaṃ.</i></a></p>
<p><a data-ref="sc33, ms20Ap1_6928, msdiv113"><i>Santaṃ yasaṃ bhagavato,</i></a><br>
<a><i>vidhinā abhivādayaṃ;</i></a><br>
<a data-var="Tattha tatthūpapannopi → yattha tatthupapannopi (bj, pts-vp-pli1)"><i>Tattha tatthūpapannopi,</i></a><br>
<a><i>yasassī tena homahaṃ.</i></a></p>
<p><a data-ref="sc34, ms20Ap1_6929, msdiv114"><i>Dukkhassantakaraṃ buddhaṃ,</i></a><br>
<a><i>dhammaṃ santamasaṅkhataṃ;</i></a><br>
<a><i>Vaṇṇayaṃ sukhado āsiṃ,</i></a><br>
<a><i>sattānaṃ sukhito tato.</i></a></p>
<p><a data-ref="sc35, ms20Ap1_6930, msdiv115"><i>Guṇaṃ vadanto buddhassa,</i></a><br>
<a><i>buddhapītisamāyuto;</i></a><br>
<a><i>Sakantiṃ parakantiñca,</i></a><br>
<a><i>janayiṃ tena kantimā.</i></a></p>
<p><a data-var="titthikākiṇṇe → janoghe titthakākiṇṇe (bj); jino yo titthikātiṇṇo (sya1ed, sya2ed); janoghe titthikākiṇṇo (pts-vp-pli1)" data-ref="sc36, ms20Ap1_6931, msdiv116"><i>Jino te titthikākiṇṇe,</i></a><br>
<a><i>abhibhuyya kutitthiye;</i></a><br>
<a data-var="jotesiṃ → thomesiṃ (sya1ed, sya2ed)"><i>Guṇaṃ vadanto jotesiṃ,</i></a><br>
<a><i>nāyakaṃ jutimā tato.</i></a></p>
<p><a data-ref="sc37, ms20Ap1_6932, msdiv117"><i>Piyakārī janassāpi,</i></a><br>
<a><i>sambuddhassa guṇaṃ vadaṃ;</i></a><br>
<a><i>Saradova sasaṅkohaṃ,</i></a><br>
<a><i>tenāsiṃ piyadassano.</i></a></p>
<p><a data-ref="sc38, ms20Ap1_6933, msdiv118"><i>Yathāsattivasenāhaṃ,</i></a><br>
<a><i>sabbavācāhi santhaviṃ;</i></a><br>
<a><i>Sugataṃ tena vāgiso,</i></a><br>
<a><i>vicittapaṭibhānavā.</i></a></p>
<p><a data-ref="sc39, ms20Ap1_6934, msdiv119"><i>Ye bālā vimatiṃ pattā,</i></a><br>
<a><i>paribhonti mahāmuniṃ;</i></a><br>
<a><i>Niggahiṃ te saddhammena,</i></a><br>
<a data-var="paribhūto na tenahaṃ → paribhūtena tenahaṃ (sya1ed, sya2ed)"><i>paribhūto na tenahaṃ.</i></a></p>
<p><a data-ref="sc40, ms20Ap1_6935, msdiv120"><i>Buddhavaṇṇena sattānaṃ,</i></a><br>
<a><i>kilese apanesahaṃ;</i></a><br>
<a><i>Nikkilesamano homi,</i></a><br>
<a><i>tassa kammassa vāhasā.</i></a></p>
<p><a data-var="vuddhimajaniṃ → buddhimajaniṃ (bj, sya1ed, sya2ed, pts-vp-pli1)" data-ref="sc41, pts-vp-pli2.463, ms20Ap1_6936, msdiv121"><i>Sotūnaṃ vuddhimajaniṃ,</i></a><br>
<a><i>buddhānussatidesako;</i></a><br>
<a data-var="Tenāhamāsiṃ → tenāpicāsiṃ (sya1ed, sya2ed)"><i>Tenāhamāsiṃ sappañño,</i></a><br>
<a><i>nipuṇatthavipassako.</i></a></p>
<p><a data-ref="sc42, ms20Ap1_6937, msdiv122"><i>Sabbāsavaparikkhīṇo,</i></a><br>
<a><i>tiṇṇasaṃsārasāgaro;</i></a><br>
<a><i>Sikhīva anupādāno,</i></a><br>
<a><i>pāpuṇissāmi nibbutiṃ.</i></a></p>
<p><a data-ref="sc43, ms20Ap1_6938, msdiv123"><i>Imasmiṃyeva kappasmiṃ,</i></a><br>
<a><i>yamahaṃ santhaviṃ jinaṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhavaṇṇassidaṃ phalaṃ.</i></a></p>
<p><a data-ref="sc44, ms20Ap1_6939, msdiv124"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc45, ms20Ap1_6940, msdiv125"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc46, ms20Ap1_6941, msdiv126"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (5575)</i></a></p>
</blockquote>
<p><a data-ref="sc47, ms20Ap1_6942"><i>Itthaṃ sudaṃ āyasmā sugandho thero imā gāthāyo abhāsitthāti.</i></a></p>
<p class="endsutta"><a data-ref="sc48, ms20Ap1_6943"><i>Sugandhattherassāpadānaṃ dasamaṃ.</i></a></p>
<p class="endsection"><a data-ref="sc49, ms20Ap1_6944"><i>Tiṇadāyakavaggo tepaññāsamo.</i></a></p>
<p class="uddana-intro"><a data-ref="sc50, ms20Ap1_6945"><i>Tassuddānaṃ</i></a></p>
<blockquote class="uddanagatha">
<p><a data-ref="sc51, ms20Ap1_6946"><i>Tiṇado mañcado ceva,</i></a><br>
<a><i>saraṇabbhañjanappado;</i></a><br>
<a><i>Supaṭo daṇḍadāyī ca,</i></a><br>
<a><i>nelapūjī tatheva ca.</i></a></p>
<p><a data-ref="sc52, ms20Ap1_6947"><i>Bodhisammajjako maṇḍo,</i></a><br>
<a><i>sugandho dasamoti ca;</i></a><br>
<a><i>Gāthāsataṃ satevīsaṃ,</i></a><br>
<a><i>gaṇitañcettha sabbaso.</i></a></p>
</blockquote>
</article>
</section>
</div>
</body>
</html>
