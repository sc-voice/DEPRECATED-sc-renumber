<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap521">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Phaladāyakavagga</i></a></p>
<h1><a><i>9. Sabbaphaladāyakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.452, ms20Ap1_6757, msdiv51"><i>“Varuṇo nāma nāmena,</i></a><br>
<a><i>brāhmaṇo mantapāragū;</i></a><br>
<a><i>Chaḍḍetvā dasa puttāni,</i></a><br>
<a><i>vanamajjhogahiṃ tadā.</i></a></p>
<p><a data-ref="sc2, ms20Ap1_6758, msdiv52"><i>Assamaṃ sukataṃ katvā,</i></a><br>
<a><i>suvibhattaṃ manoramaṃ;</i></a><br>
<a><i>Paṇṇasālaṃ karitvāna,</i></a><br>
<a><i>vasāmi vipine ahaṃ.</i></a></p>
<p><a data-ref="sc3, ms20Ap1_6759, msdiv53"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mamuddharitukāmo so,</i></a><br>
<a><i>āgacchi mama assamaṃ.</i></a></p>
<p><a data-ref="sc4, ms20Ap1_6760, msdiv54"><i>Yāvatā vanasaṇḍamhi,</i></a><br>
<a><i>obhāso vipulo ahu;</i></a><br>
<a><i>Buddhassa ānubhāvena,</i></a><br>
<a><i>pajjalī vipinaṃ tadā.</i></a></p>
<p><a data-ref="sc5, ms20Ap1_6761, msdiv55"><i>Disvāna taṃ pāṭihīraṃ,</i></a><br>
<a><i>buddhaseṭṭhassa tādino;</i></a><br>
<a><i>Pattapuṭaṃ gahetvāna,</i></a><br>
<a><i>phalena pūjayiṃ ahaṃ.</i></a></p>
<p><a data-ref="sc6, ms20Ap1_6762, msdiv56"><i>Upagantvāna sambuddhaṃ,</i></a><br>
<a><i>sahakhārimadāsahaṃ;</i></a><br>
<a><i>Anukampāya me buddho,</i></a><br>
<a><i>idaṃ vacanamabravi.</i></a></p>
<p><a data-ref="sc7, ms20Ap1_6763, msdiv57"><i>‘Khāribhāraṃ gahetvāna,</i></a><br>
<a><i>pacchato ehi me tuvaṃ;</i></a><br>
<a><i>Paribhutte ca saṃghamhi,</i></a><br>
<a><i>puññaṃ tava bhavissati’.</i></a></p>
<p><a data-ref="sc8, ms20Ap1_6764, msdiv58"><i>Puṭakantaṃ gahetvāna,</i></a><br>
<a><i>bhikkhusaṃghassadāsahaṃ;</i></a><br>
<a><i>Tattha cittaṃ pasādetvā,</i></a><br>
<a><i>tusitaṃ upapajjahaṃ.</i></a></p>
<p><a data-ref="sc9, ms20Ap1_6765, msdiv59"><i>Tattha dibbehi naccehi,</i></a><br>
<a><i>gītehi vāditehi ca;</i></a><br>
<a><i>Puññakammena saṃyuttaṃ,</i></a><br>
<a><i>anubhomi sadā sukhaṃ.</i></a></p>
<p><a data-ref="sc10, ms20Ap1_6766, msdiv60"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Bhoge me ūnatā natthi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc11, ms20Ap1_6767, msdiv61"><i>Yāvatā caturo dīpā,</i></a><br>
<a><i>sasamuddā sapabbatā;</i></a><br>
<a><i>Phalaṃ buddhassa datvāna,</i></a><br>
<a><i>issaraṃ kārayāmahaṃ.</i></a></p>
<p><a data-ref="sc12, ms20Ap1_6768, msdiv62"><i>Yāvatā me pakkhigaṇā,</i></a><br>
<a><i>ākāse uppatanti ce;</i></a><br>
<a><i>Tepi maṃ vasamanventi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc13, ms20Ap1_6769, msdiv63"><i>Yāvatā vanasaṇḍamhi,</i></a><br>
<a><i>yakkhā bhūtā ca rakkhasā;</i></a><br>
<a><i>Kumbhaṇḍā garuḷā cāpi,</i></a><br>
<a><i>pāricariyaṃ upenti me.</i></a></p>
<p><a data-ref="sc14, pts-vp-pli2.453, ms20Ap1_6770, msdiv64"><i>Kummā soṇā madhukārā,</i></a><br>
<a><i>ḍaṃsā ca makasā ubho;</i></a><br>
<a><i>Tepi maṃ vasamanventi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc15, ms20Ap1_6771, msdiv65"><i>Supaṇṇā nāma sakuṇā,</i></a><br>
<a><i>pakkhijātā mahabbalā;</i></a><br>
<a><i>Tepi maṃ saraṇaṃ yanti,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc16, ms20Ap1_6772, msdiv66"><i>Yepi dīghāyukā nāgā,</i></a><br>
<a><i>iddhimanto mahāyasā;</i></a><br>
<a><i>Tepi maṃ vasamanventi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc17, ms20Ap1_6773, msdiv67"><i>Sīhā byagghā ca dīpī ca,</i></a><br>
<a><i>acchakokataracchakā;</i></a><br>
<a><i>Tepi maṃ vasamanventi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc18, ms20Ap1_6774, msdiv68"><i>Osadhītiṇavāsī ca,</i></a><br>
<a><i>ye ca ākāsavāsino;</i></a><br>
<a><i>Sabbe maṃ saraṇaṃ yanti,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc19, ms20Ap1_6775, msdiv69"><i>Sududdasaṃ sunipuṇaṃ,</i></a><br>
<a><i>gambhīraṃ suppakāsitaṃ;</i></a><br>
<a data-var="Phassayitvā → phussayitvā (sya1ed, sya2ed); passitvāna (pts-vp-pli1); phusayitvā (mr)"><i>Phassayitvā viharāmi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc20, ms20Ap1_6776, msdiv70"><i>Vimokkhe aṭṭha phusitvā,</i></a><br>
<a><i>viharāmi anāsavo;</i></a><br>
<a><i>Ātāpī nipako cāhaṃ,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc21, ms20Ap1_6777, msdiv71"><i>Ye phalaṭṭhā buddhaputtā,</i></a><br>
<a><i>khīṇadosā mahāyasā;</i></a><br>
<a><i>Ahamaññataro tesaṃ,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc22, ms20Ap1_6778, msdiv72"><i>Abhiññāpāramiṃ gantvā,</i></a><br>
<a><i>sukkamūlena codito;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc23, ms20Ap1_6779, msdiv73"><i>Tevijjā iddhipattā ca,</i></a><br>
<a><i>buddhaputtā mahāyasā;</i></a><br>
<a><i>Dibbasotasamāpannā,</i></a><br>
<a><i>tesaṃ aññataro ahaṃ.</i></a></p>
<p><a data-ref="sc24, ms20Ap1_6780, msdiv74"><i>Satasahassito kappe,</i></a><br>
<a><i>yaṃ phalaṃ adadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc25, ms20Ap1_6781, msdiv75"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc26, ms20Ap1_6782, msdiv76"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc27, ms20Ap1_6783, msdiv77"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc28, ms20Ap1_6784"><i>Itthaṃ sudaṃ āyasmā sabbaphaladāyako thero imā gāthāyo abhāsitthāti.</i></a></p>
<p class="endsutta"><a data-ref="sc29, ms20Ap1_6785"><i>Sabbaphaladāyakattherassāpadānaṃ navamaṃ.</i></a></p>
</article>
</section>
</div>
</body>
</html>
