<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap397">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Pilindavacchavagga</i></a></p>
<h1><a data-var="5 Padumakūṭāgāriyattheraapadāna → padumakūṭāgārikattherāpadānaṃ (sya1ed, sya2ed)"><i>5 Padumakūṭāgāriyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4659, msdiv353"><i>“Piyadassī nāma bhagavā,</i></a><br>
<a><i>sayambhū lokanāyako;</i></a><br>
<a><i>Vivekakāmo sambuddho,</i></a><br>
<a><i>samādhikusalo muni.</i></a></p>
<p><a data-ref="sc2, ms20Ap1_4660, msdiv354"><i>Vanasaṇḍaṃ samogayha,</i></a><br>
<a><i>piyadassī mahāmuni;</i></a><br>
<a><i>Paṃsukūlaṃ pattharitvā,</i></a><br>
<a><i>nisīdi purisuttamo.</i></a></p>
<p><a data-ref="sc3, ms20Ap1_4661, msdiv355"><i>Migaluddo pure āsiṃ,</i></a><br>
<a data-var="araññe → vipine (bj); irine (sya1ed, sya2ed, mr); iriṇe (pts-vp-pli1)"><i>araññe kānane ahaṃ;</i></a><br>
<a><i>Pasadaṃ migamesanto,</i></a><br>
<a><i>āhiṇḍāmi ahaṃ tadā.</i></a></p>
<p><a data-ref="sc4, ms20Ap1_4662, msdiv356"><i>Tatthaddasāsiṃ sambuddhaṃ,</i></a><br>
<a><i>oghatiṇṇamanāsavaṃ;</i></a><br>
<a><i>Pupphitaṃ sālarājaṃva,</i></a><br>
<a><i>sataraṃsiṃva uggataṃ.</i></a></p>
<p><a data-ref="sc5, ms20Ap1_4663, msdiv357"><i>Disvānahaṃ devadevaṃ,</i></a><br>
<a><i>piyadassiṃ mahāyasaṃ;</i></a><br>
<a><i>Jātassaraṃ samogayha,</i></a><br>
<a><i>padumaṃ āhariṃ tadā.</i></a></p>
<p><a data-ref="sc6, ms20Ap1_4664, msdiv358"><i>Āharitvāna padumaṃ,</i></a><br>
<a><i>satapattaṃ manoramaṃ;</i></a><br>
<a><i>Kūṭāgāraṃ karitvāna,</i></a><br>
<a><i>chādayiṃ padumenahaṃ.</i></a></p>
<p><a data-ref="sc7, pts-vp-pli1.327, ms20Ap1_4665, msdiv359"><i>Anukampako kāruṇiko,</i></a><br>
<a><i>piyadassī mahāmuni;</i></a><br>
<a><i>Sattarattindivaṃ buddho,</i></a><br>
<a><i>kūṭāgāre vasī jino.</i></a></p>
<p><a data-ref="sc8, ms20Ap1_4666, msdiv360"><i>Purāṇaṃ chaḍḍayitvāna,</i></a><br>
<a><i>navena chādayiṃ ahaṃ;</i></a><br>
<a><i>Añjaliṃ paggahetvāna,</i></a><br>
<a><i>aṭṭhāsiṃ tāvade ahaṃ.</i></a></p>
<p><a data-ref="sc9, ms20Ap1_4667, msdiv361"><i>Vuṭṭhahitvā samādhimhā,</i></a><br>
<a><i>piyadassī mahāmuni;</i></a><br>
<a><i>Disaṃ anuvilokento,</i></a><br>
<a><i>nisīdi lokanāyako.</i></a></p>
<p><a data-ref="sc10, ms20Ap1_4668, msdiv362"><i>Tadā sudassano nāma,</i></a><br>
<a><i>upaṭṭhāko mahiddhiko;</i></a><br>
<a><i>Cittamaññāya buddhassa,</i></a><br>
<a><i>piyadassissa satthuno.</i></a></p>
<p><a data-ref="sc11, ms20Ap1_4669, msdiv363"><i>Asītiyā sahassehi,</i></a><br>
<a><i>bhikkhūhi parivārito;</i></a><br>
<a><i>Vanante sukhamāsīnaṃ,</i></a><br>
<a><i>upesi lokanāyakaṃ.</i></a></p>
<p><a data-ref="sc12, ms20Ap1_4670, msdiv364"><i>Yāvatā vanasaṇḍamhi,</i></a><br>
<a><i>adhivatthā ca devatā;</i></a><br>
<a><i>Buddhassa cittamaññāya,</i></a><br>
<a><i>sabbe sannipatuṃ tadā.</i></a></p>
<p><a data-ref="sc13, ms20Ap1_4671, msdiv365"><i>Samāgatesu yakkhesu,</i></a><br>
<a><i>kumbhaṇḍe saharakkhase;</i></a><br>
<a><i>Bhikkhusaṃghe ca sampatte,</i></a><br>
<a data-var="gāthā pabyāharī → gāthā'mā vyāharī (bj); gāthā sabyāharī (sya1ed, sya2ed); gāthā mavyāhārī (pts-vp-pli1)"><i>gāthā pabyāharī jino.</i></a></p>
<p><a data-ref="sc14, ms20Ap1_4672, msdiv366"><i>‘Yo maṃ sattāhaṃ pūjesi,</i></a><br>
<a><i>āvāsañca akāsi me;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc15, ms20Ap1_4673, msdiv367"><i>Sududdasaṃ sunipuṇaṃ,</i></a><br>
<a><i>gambhīraṃ suppakāsitaṃ;</i></a><br>
<a><i>Ñāṇena kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc16, ms20Ap1_4674, msdiv368"><i>Catuddasāni kappāni,</i></a><br>
<a><i>devarajjaṃ karissati;</i></a><br>
<a data-var="mahantassa → brahaṃ tassa (bj); brahantassa (sya1ed, sya2ed, pts-vp-pli1)"><i>Kūṭāgāraṃ mahantassa,</i></a><br>
<a><i>padmapupphehi chāditaṃ.</i></a></p>
<p><a data-ref="sc17, ms20Ap1_4675, msdiv369"><i>Ākāse dhārayissati,</i></a><br>
<a data-var="Pupphakammassidaṃ → pubbakammassidaṃ (sya1ed, sya2ed, pts-vp-pli1)"><i>Pupphakammassidaṃ phalaṃ;</i></a><br>
<a data-var="Catubbīse → catuddase (sya1ed, sya2ed); catubbise (pts-vp-pli1)"><i>Catubbīse kappasate,</i></a><br>
<a><i>Vokiṇṇaṃ saṃsarissati.</i></a></p>
<p><a data-ref="sc18, ms20Ap1_4676, msdiv370"><i>Tattha pupphamayaṃ byamhaṃ,</i></a><br>
<a><i>Ākāse dhārayissati;</i></a><br>
<a><i>Yathā padumapattamhi,</i></a><br>
<a><i>Toyaṃ na upalimpati.</i></a></p>
<p><a data-ref="sc19, ms20Ap1_4677, msdiv371"><i>Tathevīmassa ñāṇamhi,</i></a><br>
<a><i>kilesā nopalimpare;</i></a><br>
<a><i>Manasā vinivaṭṭetvā,</i></a><br>
<a><i>pañca nīvaraṇe ayaṃ.</i></a></p>
<p><a data-ref="sc20, ms20Ap1_4678, msdiv372"><i>Cittaṃ janetvā nekkhamme,</i></a><br>
<a><i>agārā pabbajissati;</i></a><br>
<a><i>Tato pupphamaye byamhe,</i></a><br>
<a data-var="dhārente → dhārentaṃ (sya1ed, sya2ed, pts-vp-pli1, mr)"><i>dhārente nikkhamissati.</i></a></p>
<p><a data-ref="sc21, ms20Ap1_4679, msdiv373"><i>Rukkhamūle vasantassa,</i></a><br>
<a><i>Nipakassa satīmato;</i></a><br>
<a><i>Tattha pupphamayaṃ byamhaṃ,</i></a><br>
<a><i>Matthake dhārayissati.</i></a></p>
<p><a data-ref="sc22, pts-vp-pli1.328, ms20Ap1_4680, msdiv374"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Datvāna bhikkhusaṃghassa,</i></a><br>
<a><i>nibbāyissatināsavo’.</i></a></p>
<p><a data-var="caratā → caraṇā (si, pts-vp-pli1, mr); carite (sya1ed, sya2ed)" data-ref="sc23, ms20Ap1_4681, msdiv375"><i>Kūṭāgārena caratā,</i></a><br>
<a><i>pabbajjaṃ abhinikkhamiṃ;</i></a><br>
<a data-var="vasantampi → vasantamhi (bj); vasatopi (?)"><i>Rukkhamūle vasantampi,</i></a><br>
<a><i>kūṭāgāraṃ dharīyati.</i></a></p>
<p><a data-ref="sc24, ms20Ap1_4682, msdiv376"><i>Cīvare piṇḍapāte ca,</i></a><br>
<a><i>cetanā me na vijjati;</i></a><br>
<a><i>Puññakammena saṃyutto,</i></a><br>
<a><i>labhāmi pariniṭṭhitaṃ.</i></a></p>
<p><a data-ref="sc25, ms20Ap1_4683, msdiv377"><i>Gaṇanāto asaṅkheyyā,</i></a><br>
<a><i>kappakoṭī bahū mama;</i></a><br>
<a><i>Rittakā te atikkantā,</i></a><br>
<a><i>pamuttā lokanāyakā.</i></a></p>
<p><a data-ref="sc26, ms20Ap1_4684, msdiv378"><i>Aṭṭhārase kappasate,</i></a><br>
<a><i>piyadassī vināyako;</i></a><br>
<a><i>Tamahaṃ payirupāsitvā,</i></a><br>
<a><i>imaṃ yoniṃ upāgato.</i></a></p>
<p><a data-var="Idha passāmi → idhaddasāsiṃ (bj); tamaddasāmi (sya1ed, sya2ed); tamaddassāsiṃ (pts-vp-pli1)" data-ref="sc27, ms20Ap1_4685, msdiv379"><i>Idha passāmi sambuddhaṃ,</i></a><br>
<a><i>anomaṃ nāma cakkhumaṃ;</i></a><br>
<a><i>Tamahaṃ upagantvāna,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc28, ms20Ap1_4686, msdiv380"><i>Dukkhassantakaro buddho,</i></a><br>
<a><i>maggaṃ me desayī jino;</i></a><br>
<a><i>Tassa dhammaṃ suṇitvāna,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc29, ms20Ap1_4687, msdiv381"><i>Tosayitvāna sambuddhaṃ,</i></a><br>
<a><i>gotamaṃ sakyapuṅgavaṃ;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc30, ms20Ap1_4688, msdiv382"><i>Aṭṭhārase kappasate,</i></a><br>
<a><i>yaṃ buddhamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc31, ms20Ap1_4689, msdiv383"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc32, ms20Ap1_4690, msdiv384"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc33, ms20Ap1_4691, msdiv385"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="padumakūṭāgāriyo → padumakūṭāgāriko (sya1ed, sya2ed)" data-ref="sc34, ms20Ap1_4692"><i>Itthaṃ sudaṃ āyasmā padumakūṭāgāriyo thero imā gāthāyo abhāsitthāti.</i></a></p>
<p class="endsutta"><a data-ref="sc35, ms20Ap1_4693"><i>Padumakūṭāgāriyattherassāpadānaṃ pañcamaṃ.</i></a></p>
</article>
</section>
</div>
</body>
</html>
