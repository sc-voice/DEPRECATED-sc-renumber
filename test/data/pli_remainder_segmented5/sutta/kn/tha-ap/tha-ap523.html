<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap523">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Tiṇadāyakavagga</i></a></p>
<h1><a><i>1. Tiṇamuṭṭhidāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6798, msdiv1"><i>“Himavantassāvidūre,</i></a><br>
<a><i>lambako nāma pabbato;</i></a><br>
<a data-var="Tattheva tisso → tatthopatisso (bj, pts-vp-pli1, mr)"><i>Tattheva tisso sambuddho,</i></a><br>
<a><i>abbhokāsamhi caṅkami.</i></a></p>
<p><a data-ref="sc2, ms20Ap1_6799, msdiv2"><i>Migaluddo pure āsiṃ,</i></a><br>
<a><i>araññe kānane ahaṃ;</i></a><br>
<a><i>Disvāna taṃ devadevaṃ,</i></a><br>
<a><i>tiṇamuṭṭhimadāsahaṃ.</i></a></p>
<p><a data-ref="sc3, ms20Ap1_6800, msdiv3"><i>Nisīdanatthaṃ buddhassa,</i></a><br>
<a><i>datvā cittaṃ pasādayiṃ;</i></a><br>
<a><i>Sambuddhaṃ abhivādetvā,</i></a><br>
<a data-var="pakkāmiṃ → pakkamiṃ (mr)"><i>pakkāmiṃ uttarāmukho.</i></a></p>
<p><a data-var="Aciraṃ gatamattassa → gatamattaṃ maṃ (bj, sya1ed, sya2ed); aciragatamattassa (pts-vp-pli1)" data-ref="sc4, ms20Ap1_6801, msdiv4"><i>Aciraṃ gatamattassa,</i></a><br>
<a data-var="apothayi → aheṭhayi (bj, sya1ed, sya2ed, pts-vp-pli1)"><i>migarājā apothayi;</i></a><br>
<a data-var="pothito → pātito (bj); ghāṭito (sya1ed, sya2ed); patito (pts-vp-pli1)"><i>Sīhena pothito santo,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc5, ms20Ap1_6802, msdiv5"><i>Āsanne me kataṃ kammaṃ,</i></a><br>
<a><i>buddhaseṭṭhe anāsave;</i></a><br>
<a><i>Sumutto saravegova,</i></a><br>
<a><i>devalokamagañchahaṃ.</i></a></p>
<p><a data-ref="sc6, ms20Ap1_6803, msdiv6"><i>Yūpo tattha subho āsi,</i></a><br>
<a><i>puññakammābhinimmito;</i></a><br>
<a><i>Sahassakaṇḍo satabheṇḍu,</i></a><br>
<a><i>dhajālu haritāmayo.</i></a></p>
<p><a data-ref="sc7, ms20Ap1_6804, msdiv7"><i>Pabhā niddhāvate tassa,</i></a><br>
<a><i>sataraṃsīva uggato;</i></a><br>
<a><i>Ākiṇṇo devakaññāhi,</i></a><br>
<a><i>āmodiṃ kāmakāmihaṃ.</i></a></p>
<p><a data-ref="sc8, pts-vp-pli2.455, ms20Ap1_6805, msdiv8"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Āgantvāna manussattaṃ,</i></a><br>
<a><i>pattomhi āsavakkhayaṃ.</i></a></p>
<p><a data-ref="sc9, ms20Ap1_6806, msdiv9"><i>Catunnavutito kappe,</i></a><br>
<a><i>nisīdanamadāsahaṃ;</i></a><br>
<a><i>Duggatiṃ nābhijānāmi,</i></a><br>
<a><i>tiṇamuṭṭhe idaṃ phalaṃ.</i></a></p>
<p><a data-ref="sc10, ms20Ap1_6807, msdiv10"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc11, ms20Ap1_6808, msdiv11"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc12, ms20Ap1_6809, msdiv12"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc13, ms20Ap1_6810"><i>Itthaṃ sudaṃ āyasmā tiṇamuṭṭhidāyako thero imā gāthāyo abhāsitthāti.</i></a></p>
<p class="endsutta"><a data-ref="sc14, ms20Ap1_6811"><i>Tiṇamuṭṭhidāyakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
