<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap408">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Metteyyavagga</i></a></p>
<h1><a><i>6. Nandakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.350, ms20Ap1_5017, msdiv161"><i>“Migaluddo pure āsiṃ,</i></a><br>
<a><i>Araññe kānane ahaṃ;</i></a><br>
<a><i>Pasadaṃ migamesanto,</i></a><br>
<a data-var="ahaṃ → jinaṃ (bj)"><i>Sayambhuṃ addasaṃ ahaṃ.</i></a></p>
<p><a data-ref="sc2, ms20Ap1_5018, msdiv162"><i>Anuruddho nāma sambuddho,</i></a><br>
<a><i>sayambhū aparājito;</i></a><br>
<a><i>Vivekakāmo so dhīro,</i></a><br>
<a><i>vanamajjhogahī tadā.</i></a></p>
<p><a data-ref="sc3, ms20Ap1_5019, msdiv163"><i>Catudaṇḍe gahetvāna,</i></a><br>
<a><i>catuṭṭhāne ṭhapesahaṃ;</i></a><br>
<a><i>Maṇḍapaṃ sukataṃ katvā,</i></a><br>
<a><i>padmapupphehi chādayiṃ.</i></a></p>
<p><a data-ref="sc4, ms20Ap1_5020, msdiv164"><i>Maṇḍapaṃ chādayitvāna,</i></a><br>
<a><i>sayambhuṃ abhivādayiṃ;</i></a><br>
<a><i>Dhanuṃ tattheva nikkhippa,</i></a><br>
<a><i>pabbajiṃ anagāriyaṃ.</i></a></p>
<p><a data-var="pabbajitassa → pabbajitassa aciraṃ (bj)" data-ref="sc5, ms20Ap1_5021, msdiv165"><i>Naciraṃ pabbajitassa,</i></a><br>
<a><i>byādhi me udapajjatha;</i></a><br>
<a><i>Pubbakammaṃ saritvāna,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc6, ms20Ap1_5022, msdiv166"><i>Pubbakammena saṃyutto,</i></a><br>
<a><i>tusitaṃ agamāsahaṃ;</i></a><br>
<a><i>Tattha soṇṇamayaṃ byamhaṃ,</i></a><br>
<a><i>nibbattati yadicchakaṃ.</i></a></p>
<p><a data-ref="sc7, ms20Ap1_5023, msdiv167"><i>Sahassayuttaṃ hayavāhiṃ,</i></a><br>
<a><i>dibbayānamadhiṭṭhito;</i></a><br>
<a><i>Āruhitvāna taṃ yānaṃ,</i></a><br>
<a><i>gacchāmahaṃ yadicchakaṃ.</i></a></p>
<p><a data-ref="sc8, ms20Ap1_5024, msdiv168"><i>Tato me niyyamānassa,</i></a><br>
<a><i>devabhūtassa me sato;</i></a><br>
<a><i>Samantā yojanasataṃ,</i></a><br>
<a><i>maṇḍapo me dharīyati.</i></a></p>
<p><a data-ref="sc9, ms20Ap1_5025, msdiv169"><i>Sayanehaṃ tuvaṭṭāmi,</i></a><br>
<a data-var="acchanne → accantaṃ (bj); accanta (pts-vp-pli1)"><i>acchanne pupphasanthate;</i></a><br>
<a><i>Antalikkhā ca padumā,</i></a><br>
<a><i>vassante niccakālikaṃ.</i></a></p>
<p><a data-ref="sc10, ms20Ap1_5026, msdiv170"><i>Marīcike phandamāne,</i></a><br>
<a><i>tappamāne ca ātape;</i></a><br>
<a><i>Na maṃ tāpeti ātāpo,</i></a><br>
<a><i>maṇḍapassa idaṃ phalaṃ.</i></a></p>
<p><a data-ref="sc11, ms20Ap1_5027, msdiv171"><i>Duggatiṃ samatikkanto,</i></a><br>
<a><i>apāyā pihitā mama;</i></a><br>
<a><i>Maṇḍape rukkhamūle vā,</i></a><br>
<a><i>santāpo me na vijjati.</i></a></p>
<p><a data-ref="sc12, ms20Ap1_5028, msdiv172"><i>Mahīsaññaṃ adhiṭṭhāya,</i></a><br>
<a><i>loṇatoyaṃ tarāmahaṃ;</i></a><br>
<a><i>Tassa me sukataṃ kammaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-var="Apathampi → abbhamhi (sya1ed, sya2ed, mr)" data-ref="sc13, ms20Ap1_5029, msdiv173"><i>Apathampi pathaṃ katvā,</i></a><br>
<a><i>gacchāmi anilañjase;</i></a><br>
<a><i>Aho me sukataṃ kammaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc14, pts-vp-pli2.351, ms20Ap1_5030, msdiv174"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Āsavā me parikkhīṇā,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc15, ms20Ap1_5031, msdiv175"><i>Jahitā purimā jāti,</i></a><br>
<a><i>buddhassa oraso ahaṃ;</i></a><br>
<a><i>Dāyādomhi ca saddhamme,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc16, ms20Ap1_5032, msdiv176"><i>Ārādhitomhi sugataṃ,</i></a><br>
<a><i>Gotamaṃ sakyapuṅgavaṃ;</i></a><br>
<a data-var="dhammadāyādo → dhammādāso (mr)"><i>Dhammadhajo dhammadāyādo,</i></a><br>
<a><i>Buddhapūjāyidaṃ phalaṃ.</i></a></p>
<p><a data-ref="sc17, ms20Ap1_5033, msdiv177"><i>Upaṭṭhitvāna sambuddhaṃ,</i></a><br>
<a><i>gotamaṃ sakyapuṅgavaṃ;</i></a><br>
<a><i>Pāraṅgamaniyaṃ maggaṃ,</i></a><br>
<a><i>apucchiṃ lokanāyakaṃ.</i></a></p>
<p><a data-ref="sc18, ms20Ap1_5034, msdiv178"><i>Ajjhiṭṭho kathayī buddho,</i></a><br>
<a><i>gambhīraṃ nipuṇaṃ padaṃ;</i></a><br>
<a><i>Tassāhaṃ dhammaṃ sutvāna,</i></a><br>
<a><i>pattomhi āsavakkhayaṃ.</i></a></p>
<p><a data-ref="sc19, ms20Ap1_5035, msdiv179"><i>Aho me sukataṃ kammaṃ,</i></a><br>
<a><i>parimuttomhi jātiyā;</i></a><br>
<a><i>Sabbāsavaparikkhīṇo,</i></a><br>
<a><i>natthi dāni punabbhavo.</i></a></p>
<p><a data-ref="sc20, ms20Ap1_5036, msdiv180"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc21, ms20Ap1_5037, msdiv181"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc22, ms20Ap1_5038, msdiv182"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc23, ms20Ap1_5039"><i>Itthaṃ sudaṃ āyasmā nandako thero imā gāthāyo abhāsitthāti.</i></a></p>
<p class="endsutta"><a data-ref="sc24, ms20Ap1_5040"><i>Nandakattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
