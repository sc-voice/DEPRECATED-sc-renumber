<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap547">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddiyavagga</i></a></p>
<h1><a><i>5. Nandakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.499, ms20Ap1_7485, msdiv143"><i>“Padumuttaro nāma jino,</i></a><br>
<a><i>sabbadhammesu cakkhumā;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap1_7486, msdiv144"><i>Hitāya sabbasattānaṃ,</i></a><br>
<a><i>sukhāya vadataṃ varo;</i></a><br>
<a><i>Atthāya purisājañño,</i></a><br>
<a><i>paṭipanno sadevake.</i></a></p>
<p><a data-ref="sc3, ms20Ap1_7487, msdiv145"><i>Yasaggapatto sirimā,</i></a><br>
<a data-var="kittivaṇṇabhato → kittivaṇṇabhaṭo (sya1ed, sya2ed, mr)"><i>kittivaṇṇabhato jino;</i></a><br>
<a><i>Pūjito sabbalokassa,</i></a><br>
<a><i>disā sabbāsu vissuto.</i></a></p>
<p><a data-ref="sc4, ms20Ap1_7488, msdiv146"><i>Uttiṇṇavicikiccho so,</i></a><br>
<a><i>vītivattakathaṃkatho;</i></a><br>
<a><i>Paripuṇṇamanasaṅkappo,</i></a><br>
<a><i>patto sambodhimuttamaṃ.</i></a></p>
<p><a data-ref="sc5, ms20Ap1_7489, msdiv147"><i>Anuppannassa maggassa,</i></a><br>
<a><i>uppādetā naruttamo;</i></a><br>
<a><i>Anakkhātañca akkhāsi,</i></a><br>
<a><i>asañjātañca sañjanī.</i></a></p>
<p><a data-var="maggavidū → so maggavidū (bj, pts-vp-pli1)" data-ref="sc6, ms20Ap1_7490, msdiv148"><i>Maggaññū maggavidū ca,</i></a><br>
<a><i>maggakkhāyī narāsabho;</i></a><br>
<a><i>Maggassa kusalo satthā,</i></a><br>
<a data-var="varuttamo → naruttamo (sya1ed, sya2ed)"><i>sārathīnaṃ varuttamo.</i></a></p>
<p><a data-ref="sc7, ms20Ap1_7491, msdiv149"><i>Tadā mahākāruṇiko,</i></a><br>
<a><i>dhammaṃ desesi nāyako;</i></a><br>
<a data-var="kāmapaṅkamhi → mohapaṅkamhi (bj, sya1ed, sya2ed); mohamaggamhi (pts-vp-pli1)"><i>Nimugge kāmapaṅkamhi,</i></a><br>
<a><i>samuddharati pāṇine.</i></a></p>
<p><a data-ref="sc8, ms20Ap1_7492, msdiv150"><i>Bhikkhunīnaṃ ovadane,</i></a><br>
<a><i>sāvakaṃ seṭṭhasammataṃ;</i></a><br>
<a><i>Vaṇṇayaṃ etadaggamhi,</i></a><br>
<a><i>paññapesi mahāmuni.</i></a></p>
<p><a data-ref="sc9, ms20Ap1_7493, msdiv151"><i>Taṃ sutvāhaṃ pamudito,</i></a><br>
<a><i>nimantetvā tathāgataṃ;</i></a><br>
<a><i>Bhojayitvā sasaṃghaṃ taṃ,</i></a><br>
<a><i>patthayiṃ ṭhānamuttamaṃ.</i></a></p>
<p><a data-ref="sc10, ms20Ap1_7494, msdiv152"><i>Tadā pamudito nātho,</i></a><br>
<a><i>maṃ avoca mahāisi;</i></a><br>
<a data-var="dīghāvu → dīghāyu (bj, sya1ed, sya2ed, pts-vp-pli1)"><i>‘Sukhī bhavassu dīghāvu,</i></a><br>
<a><i>lacchase taṃ manorathaṃ.</i></a></p>
<p><a data-ref="sc11, ms20Ap1_7495, msdiv153"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc12, ms20Ap1_7496, msdiv154"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Nandako nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc13, ms20Ap1_7497, msdiv155"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsūpago ahaṃ.</i></a></p>
<p><a data-ref="sc14, ms20Ap1_7498, msdiv156"><i>Pacchime ca bhave dāni,</i></a><br>
<a><i>jāto seṭṭhikule ahaṃ;</i></a><br>
<a><i>Sāvatthiyaṃ pure vare,</i></a><br>
<a><i>iddhe phīte mahaddhane.</i></a></p>
<p><a data-ref="sc15, ms20Ap1_7499, msdiv157"><i>Purappavese sugataṃ,</i></a><br>
<a><i>disvā vimhitamānaso;</i></a><br>
<a><i>Jetārāmapaṭiggāhe,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc16, pts-vp-pli2.500, ms20Ap1_7500, msdiv158"><i>Nacireneva kālena,</i></a><br>
<a><i>arahattamapāpuṇiṃ;</i></a><br>
<a><i>Tatohaṃ tiṇṇasaṃsāro,</i></a><br>
<a><i>sāsito sabbadassinā.</i></a></p>
<p><a data-ref="sc17, ms20Ap1_7501, msdiv159"><i>Bhikkhunīnaṃ dhammakathaṃ,</i></a><br>
<a><i>paṭipucchākariṃ ahaṃ;</i></a><br>
<a><i>Sāsitā tā mayā sabbā,</i></a><br>
<a><i>abhaviṃsu anāsavā.</i></a></p>
<p><a data-ref="sc18, ms20Ap1_7502, msdiv160"><i>Satāni pañcanūnāni,</i></a><br>
<a><i>tadā tuṭṭho mahāhito;</i></a><br>
<a><i>Bhikkhunīnaṃ ovadataṃ,</i></a><br>
<a><i>aggaṭṭhāne ṭhapesi maṃ.</i></a></p>
<p><a data-ref="sc19, ms20Ap1_7503, msdiv161"><i>Satasahasse kataṃ kammaṃ,</i></a><br>
<a><i>phalaṃ dassesi me idha;</i></a><br>
<a><i>Sumutto saravegova,</i></a><br>
<a><i>kilese jhāpayiṃ mama.</i></a></p>
<p><a data-ref="sc20, ms20Ap1_7504, msdiv162"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc21, ms20Ap1_7505, msdiv163"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc22, ms20Ap1_7506, msdiv164"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc23, ms20Ap1_7507"><i>Itthaṃ sudaṃ āyasmā nandako thero imā gāthāyo abhāsitthāti.</i></a></p>
<p class="endsutta"><a data-ref="sc24, ms20Ap1_7508"><i>Nandakattherassāpadānaṃ pañcamaṃ.</i></a></p>
</article>
</section>
</div>
</body>
</html>
