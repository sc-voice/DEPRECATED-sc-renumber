<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap403">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Metteyyavagga</i></a></p>
<h1><a><i>1. Tissametteyyattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.339, ms20Ap1_4847, msdiv1"><i>“Pabbhārakūṭaṃ nissāya,</i></a><br>
<a><i>sobhito nāma tāpaso;</i></a><br>
<a><i>Pavattaphalaṃ bhuñjitvā,</i></a><br>
<a><i>vasati pabbatantare.</i></a></p>
<p><a data-ref="sc2, ms20Ap1_4848, msdiv2"><i>Aggiṃ dāruṃ āharitvā,</i></a><br>
<a><i>ujjālesiṃ ahaṃ tadā;</i></a><br>
<a><i>Uttamatthaṃ gavesanto,</i></a><br>
<a><i>brahmalokūpapattiyā.</i></a></p>
<p><a data-ref="sc3, ms20Ap1_4849, msdiv3"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mamuddharitukāmo so,</i></a><br>
<a><i>āgacchi mama santike.</i></a></p>
<p><a data-ref="sc4, ms20Ap1_4850, msdiv4"><i>‘Kiṃ karosi mahāpuñña,</i></a><br>
<a><i>dehi me aggidārukaṃ;</i></a><br>
<a><i>Ahamaggiṃ paricare,</i></a><br>
<a data-var="hohiti → hehiti (bj, pts-vp-pli1)"><i>tato me suddhi hohiti’.</i></a></p>
<p><a data-ref="sc5, ms20Ap1_4851, msdiv5"><i>‘Subhaddako tvaṃ manuje,</i></a><br>
<a><i>devate tvaṃ pajānasi;</i></a><br>
<a><i>Tuvaṃ aggiṃ paricara,</i></a><br>
<a><i>handa te aggidārukaṃ’.</i></a></p>
<p><a data-ref="sc6, ms20Ap1_4852, msdiv6"><i>Tato kaṭṭhaṃ gahetvāna,</i></a><br>
<a><i>aggiṃ ujjālayī jino;</i></a><br>
<a><i>Na tattha kaṭṭhaṃ pajjhāyi,</i></a><br>
<a><i>pāṭiheraṃ mahesino.</i></a></p>
<p><a data-ref="sc7, ms20Ap1_4853, msdiv7"><i>‘Na te aggi pajjalati,</i></a><br>
<a><i>āhutī te na vijjati;</i></a><br>
<a><i>Niratthakaṃ vataṃ tuyhaṃ,</i></a><br>
<a><i>aggiṃ paricarassu me’.</i></a></p>
<p><a data-var="so → te (sya1ed, sya2ed, mr)" data-ref="sc8, ms20Ap1_4854, msdiv8"><i>‘Kīdiso so mahāvīra,</i></a><br>
<a><i>aggi tava pavuccati;</i></a><br>
<a><i>Mayhampi kathayassetaṃ,</i></a><br>
<a><i>ubho paricarāmase’.</i></a></p>
<p><a data-ref="sc9, ms20Ap1_4855, msdiv9"><i>‘Hetudhammanirodhāya,</i></a><br>
<a><i>kilesasamaṇāya ca;</i></a><br>
<a><i>Issāmacchariyaṃ hitvā,</i></a><br>
<a><i>tayo ete mamāhutī’.</i></a></p>
<p><a data-ref="sc10, ms20Ap1_4856, msdiv10"><i>‘Kīdiso tvaṃ mahāvīra,</i></a><br>
<a><i>kathaṃ gottosi mārisa;</i></a><br>
<a><i>Ācārapaṭipatti te,</i></a><br>
<a><i>bāḷhaṃ kho mama ruccati’.</i></a></p>
<p><a data-ref="sc11, pts-vp-pli2.340, ms20Ap1_4857, msdiv11"><i>‘Khattiyamhi kule jāto,</i></a><br>
<a><i>abhiññāpāramiṃ gato;</i></a><br>
<a><i>Sabbāsavaparikkhīṇo,</i></a><br>
<a><i>natthi dāni punabbhavo’.</i></a></p>
<p><a data-ref="sc12, ms20Ap1_4858, msdiv12"><i>‘Yadi buddhosi sabbaññū,</i></a><br>
<a><i>pabhaṅkara tamonuda;</i></a><br>
<a><i>Namassissāmi taṃ deva,</i></a><br>
<a><i>dukkhassantakaro tuvaṃ’.</i></a></p>
<p><a data-ref="sc13, ms20Ap1_4859, msdiv13"><i>Pattharitvājinacammaṃ,</i></a><br>
<a><i>nisīdanamadāsahaṃ;</i></a><br>
<a><i>Nisīda nātha sabbaññu,</i></a><br>
<a><i>upaṭṭhissāmahaṃ tuvaṃ.</i></a></p>
<p><a data-ref="sc14, ms20Ap1_4860, msdiv14"><i>Nisīdi bhagavā tattha,</i></a><br>
<a><i>ajinamhi suvitthate;</i></a><br>
<a><i>Nimantayitvā sambuddhaṃ,</i></a><br>
<a><i>pabbataṃ agamāsahaṃ.</i></a></p>
<p><a data-ref="sc15, ms20Ap1_4861, msdiv15"><i>Khāribhārañca pūretvā,</i></a><br>
<a><i>tindukaphalamāhariṃ;</i></a><br>
<a><i>Madhunā yojayitvāna,</i></a><br>
<a><i>phalaṃ buddhassadāsahaṃ.</i></a></p>
<p><a data-ref="sc16, ms20Ap1_4862, msdiv16"><i>Mama nijjhāyamānassa,</i></a><br>
<a><i>paribhuñji tadā jino;</i></a><br>
<a><i>Tattha cittaṃ pasādesiṃ,</i></a><br>
<a><i>pekkhanto lokanāyakaṃ.</i></a></p>
<p><a data-ref="sc17, ms20Ap1_4863, msdiv17"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mamassame nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc18, ms20Ap1_4864, msdiv18"><i>‘Yo maṃ phalena tappesi,</i></a><br>
<a><i>pasanno sehi pāṇibhi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc19, ms20Ap1_4865, msdiv19"><i>Pañcavīsatikkhattuṃ so,</i></a><br>
<a><i>devarajjaṃ karissati;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
<p><a data-ref="sc20, ms20Ap1_4866, msdiv20"><i>Tassa saṅkappamaññāya,</i></a><br>
<a><i>pubbakammasamaṅgino;</i></a><br>
<a><i>Annaṃ pānañca vatthañca,</i></a><br>
<a><i>sayanañca mahārahaṃ.</i></a></p>
<p><a data-ref="sc21, ms20Ap1_4867, msdiv21"><i>Puññakammena saṃyuttā,</i></a><br>
<a><i>nibbattissanti tāvade;</i></a><br>
<a><i>Sadā pamudito cāyaṃ,</i></a><br>
<a><i>bhavissati anāmayo.</i></a></p>
<p><a data-ref="sc22, ms20Ap1_4868, msdiv22"><i>Upapajjati yaṃ yoniṃ,</i></a><br>
<a><i>devattaṃ atha mānusaṃ;</i></a><br>
<a><i>Sabbattha sukhito hutvā,</i></a><br>
<a><i>manussattaṃ gamissati.</i></a></p>
<p><a data-ref="sc23, ms20Ap1_4869, msdiv23"><i>Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Sambuddhaṃ upagantvāna,</i></a><br>
<a><i>arahā so bhavissati’.</i></a></p>
<p><a data-ref="sc24, ms20Ap1_4870, msdiv24"><i>Yato sarāmi attānaṃ,</i></a><br>
<a><i>yato pattosmi viññutaṃ;</i></a><br>
<a><i>Bhoge me ūnatā natthi,</i></a><br>
<a><i>phaladānassidaṃ phalaṃ.</i></a></p>
<p><a data-ref="sc25, ms20Ap1_4871, msdiv25"><i>Varadhammamanuppatto,</i></a><br>
<a><i>rāgadose samūhaniṃ;</i></a><br>
<a><i>Sabbāsavaparikkhīṇo,</i></a><br>
<a><i>natthi dāni punabbhavo.</i></a></p>
<p><a data-ref="sc26, ms20Ap1_4872, msdiv26"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc27, ms20Ap1_4873, msdiv27"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc28, ms20Ap1_4874, msdiv28"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc29, ms20Ap1_4875"><i>Itthaṃ sudaṃ āyasmā tissametteyyo thero imā gāthāyo abhāsitthāti.</i></a></p>
<p class="endsutta"><a data-ref="sc30, ms20Ap1_4876"><i>Tissametteyyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
