<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap396">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Pilindavacchavagga</i></a></p>
<h1><a><i>4. Madhudāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4637, msdiv333"><i>“Sindhuyā nadiyā tīre,</i></a><br>
<a><i>sukato assamo mama;</i></a><br>
<a><i>Tattha vācemahaṃ sisse,</i></a><br>
<a><i>itihāsaṃ salakkhaṇaṃ.</i></a></p>
<p><a data-ref="sc2, ms20Ap1_4638, msdiv334"><i>Dhammakāmā vinītā te,</i></a><br>
<a><i>sotukāmā susāsanaṃ;</i></a><br>
<a><i>Chaḷaṅge pāramippattā,</i></a><br>
<a><i>sindhukūle vasanti te.</i></a></p>
<p><a data-ref="sc3, ms20Ap1_4639, msdiv335"><i>Uppātagamane ceva,</i></a><br>
<a><i>lakkhaṇesu ca kovidā;</i></a><br>
<a><i>Uttamatthaṃ gavesantā,</i></a><br>
<a><i>vasanti vipine tadā.</i></a></p>
<p><a data-ref="sc4, ms20Ap1_4640, msdiv336"><i>Sumedho nāma sambuddho,</i></a><br>
<a><i>loke uppajji tāvade;</i></a><br>
<a><i>Amhākaṃ anukampanto,</i></a><br>
<a><i>upāgacchi vināyako.</i></a></p>
<p><a data-ref="sc5, ms20Ap1_4641, msdiv337"><i>Upāgataṃ mahāvīraṃ,</i></a><br>
<a><i>sumedhaṃ lokanāyakaṃ;</i></a><br>
<a><i>Tiṇasanthārakaṃ katvā,</i></a><br>
<a><i>lokajeṭṭhassadāsahaṃ.</i></a></p>
<p><a data-ref="sc6, ms20Ap1_4642, msdiv338"><i>Vipināto madhuṃ gayha,</i></a><br>
<a><i>buddhaseṭṭhassadāsahaṃ;</i></a><br>
<a><i>Sambuddho paribhuñjitvā,</i></a><br>
<a><i>idaṃ vacanamabravi.</i></a></p>
<p><a data-ref="sc7, ms20Ap1_4643, msdiv339"><i>‘Yo taṃ adāsi madhuṃ me,</i></a><br>
<a><i>pasanno sehi pāṇibhi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc8, ms20Ap1_4644, msdiv340"><i>Iminā madhudānena,</i></a><br>
<a><i>tiṇasanthārakena ca;</i></a><br>
<a><i>Tiṃsa kappasahassāni,</i></a><br>
<a><i>devaloke ramissati.</i></a></p>
<p><a data-ref="sc9, ms20Ap1_4645, msdiv341"><i>Tiṃsa kappasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc10, ms20Ap1_4646, msdiv342"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo’.</i></a></p>
<p><a data-ref="sc11, ms20Ap1_4647, msdiv343"><i>Devalokā idhāgantvā,</i></a><br>
<a><i>mātukucchiṃ upāgate;</i></a><br>
<a><i>Madhuvassaṃ pavassittha,</i></a><br>
<a><i>chādayaṃ madhunā mahiṃ.</i></a></p>
<p><a data-ref="sc12, ms20Ap1_4648, msdiv344"><i>Mayi nikkhantamattamhi,</i></a><br>
<a><i>kucchiyā ca suduttarā;</i></a><br>
<a><i>Tatrāpi madhuvassaṃ me,</i></a><br>
<a><i>vassate niccakālikaṃ.</i></a></p>
<p><a data-ref="sc13, pts-vp-pli1.326, ms20Ap1_4649, msdiv345"><i>Agārā abhinikkhamma,</i></a><br>
<a><i>pabbajiṃ anagāriyaṃ;</i></a><br>
<a><i>Lābhī annassa pānassa,</i></a><br>
<a><i>madhudānassidaṃ phalaṃ.</i></a></p>
<p><a data-ref="sc14, ms20Ap1_4650, msdiv346"><i>Sabbakāmasamiddhohaṃ,</i></a><br>
<a><i>bhavitvā devamānuse;</i></a><br>
<a><i>Teneva madhudānena,</i></a><br>
<a><i>pattomhi āsavakkhayaṃ.</i></a></p>
<p><a data-ref="sc15, ms20Ap1_4651, msdiv347"><i>Vuṭṭhamhi deve caturaṅgule tiṇe,</i></a><br>
<a data-var="Sampupphite → supupphite (sya1ed, sya2ed); samphīte (pts-vp-pli1) | sañchanne → vappadese (sya1ed, sya2ed); ca chappade (pts-vp-pli1)"><i>Sampupphite dharaṇīruhe sañchanne;</i></a><br>
<a><i>Suññe ghare maṇḍaparukkhamūlake,</i></a><br>
<a><i>Vasāmi niccaṃ sukhito anāsavo.</i></a></p>
<p><a data-var="Majjhe mahante hīne ca → majjhe mayhaṃ bhavā assu (sya1ed, sya2ed, pts-vp-pli1, mr)" data-ref="sc16, ms20Ap1_4652, msdiv348"><i>Majjhe mahante hīne ca,</i></a><br>
<a data-var="bhave sabbe atikkamiṃ → ye bhave samatikkamiṃ (sya1ed, sya2ed, pts-vp-pli1); yo bhavesu pakittayi (mr)"><i>bhave sabbe atikkamiṃ;</i></a><br>
<a><i>Ajja me āsavā khīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc17, ms20Ap1_4653, msdiv349"><i>Tiṃsakappasahassamhi,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>madhudānassidaṃ phalaṃ.</i></a></p>
<p><a data-ref="sc18, ms20Ap1_4654, msdiv350"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc19, ms20Ap1_4655, msdiv351"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc20, ms20Ap1_4656, msdiv352"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc21, ms20Ap1_4657"><i>Itthaṃ sudaṃ āyasmā madhudāyako thero imā gāthāyo abhāsitthāti.</i></a></p>
<p class="endsutta"><a data-ref="sc22, ms20Ap1_4658"><i>Madhudāyakattherassāpadānaṃ catutthaṃ.</i></a></p>
</article>
</section>
</div>
</body>
</html>
