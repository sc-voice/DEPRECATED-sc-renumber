<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap34">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kuṇḍadhānavagga</i></a></p>
<h1><a><i>2. Sāgatattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.83, ms20Ap1_1091, msdiv17"><i>“Sobhito nāma nāmena,</i></a><br>
<a><i>ahosiṃ brāhmaṇo tadā;</i></a><br>
<a><i>Purakkhato sasissehi,</i></a><br>
<a><i>ārāmaṃ agamāsahaṃ.</i></a></p>
<p><a data-ref="sc2, ms20Ap1_1092, msdiv18"><i>Bhagavā tamhi samaye,</i></a><br>
<a><i>bhikkhusaṃghapurakkhato;</i></a><br>
<a><i>Ārāmadvārā nikkhamma,</i></a><br>
<a><i>aṭṭhāsi purisuttamo.</i></a></p>
<p><a data-ref="sc3, ms20Ap1_1093, msdiv19"><i>Tamaddasāsiṃ sambuddhaṃ,</i></a><br>
<a><i>dantaṃ dantapurakkhataṃ;</i></a><br>
<a><i>Sakaṃ cittaṃ pasādetvā,</i></a><br>
<a><i>santhaviṃ lokanāyakaṃ.</i></a></p>
<p><a data-ref="sc4, ms20Ap1_1094, msdiv20"><i>Ye keci pādapā sabbe,</i></a><br>
<a><i>mahiyā te virūhare;</i></a><br>
<a><i>Buddhimanto tathā sattā,</i></a><br>
<a><i>ruhanti jinasāsane.</i></a></p>
<p><a data-ref="sc5, ms20Ap1_1095, msdiv21"><i>Satthavāhosi sappañño,</i></a><br>
<a><i>mahesi bahuke jane;</i></a><br>
<a><i>Vipathā uddharitvāna,</i></a><br>
<a><i>pathaṃ ācikkhase tuvaṃ.</i></a></p>
<p><a data-var="dantaparikiṇṇo → … purakkhato (sya1ed, sya2ed)" data-ref="sc6, ms20Ap1_1096, msdiv22"><i>Danto dantaparikiṇṇo,</i></a><br>
<a><i>jhāyī jhānaratehi ca;</i></a><br>
<a><i>Ātāpī pahitattehi,</i></a><br>
<a><i>upasantehi tādibhi.</i></a></p>
<p><a data-ref="sc7, ms20Ap1_1097, msdiv23"><i>Alaṅkato parisāhi,</i></a><br>
<a><i>puññañāṇehi sobhati;</i></a><br>
<a><i>Pabhā niddhāvate tuyhaṃ,</i></a><br>
<a><i>sūriyodayane yathā.</i></a></p>
<p><a data-ref="sc8, ms20Ap1_1098, msdiv24"><i>Pasannacittaṃ disvāna,</i></a><br>
<a><i>mahesī padumuttaro;</i></a><br>
<a><i>Bhikkhusaṃghe ṭhito satthā,</i></a><br>
<a><i>imā gāthā abhāsatha.</i></a></p>
<p><a data-ref="sc9, ms20Ap1_1099, msdiv25"><i>‘Yo so hāsaṃ janetvāna,</i></a><br>
<a><i>mamaṃ kittesi brāhmaṇo;</i></a><br>
<a><i>Kappānaṃ satasahassaṃ,</i></a><br>
<a><i>devaloke ramissati.</i></a></p>
<p><a data-ref="sc10, ms20Ap1_1100, msdiv26"><i>Tusitā hi cavitvāna,</i></a><br>
<a><i>sukkamūlena codito;</i></a><br>
<a><i>Gotamassa bhagavato,</i></a><br>
<a><i>sāsane pabbajissati.</i></a></p>
<p><a data-ref="sc11, ms20Ap1_1101, msdiv27"><i>Tena kammena sukatena,</i></a><br>
<a data-var="arahattaṃ → tuṭṭhahaṭṭhaṃ (mr) | labhissati → pabbajitvāna sāsane (sya1ed, sya2ed)"><i>arahattaṃ labhissati;</i></a><br>
<a><i>Sāgato nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc12, ms20Ap1_1102, msdiv28"><i>Pabbajitvāna kāyena,</i></a><br>
<a><i>pāpakammaṃ vivajjayiṃ;</i></a><br>
<a><i>Vacīduccaritaṃ hitvā,</i></a><br>
<a><i>ājīvaṃ parisodhayiṃ.</i></a></p>
<p><a data-ref="sc13, pts-vp-pli1.84, ms20Ap1_1103, msdiv29"><i>Evaṃ viharamānohaṃ,</i></a><br>
<a><i>tejodhātūsu kovido;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc14, ms20Ap1_1104, msdiv30"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc15, ms20Ap1_1105"><i>Itthaṃ sudaṃ āyasmā sāgato thero imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap1_1106"><i>Sāgatattherassāpadānaṃ dutiyaṃ.</i></a></p>
</article>
</section>
</div>
</body>
</html>
