<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap536">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a><i>4. Dabbamallaputtattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.471, ms20Ap1_7061, msdiv108"><i>“Padumuttaro nāma jino,</i></a><br>
<a><i>sabbalokavidū muni;</i></a><br>
<a><i>Ito satasahassamhi,</i></a><br>
<a><i>kappe uppajji cakkhumā.</i></a></p>
<p><a data-ref="sc2, ms20Ap1_7062, msdiv109"><i>Ovādako viññāpako,</i></a><br>
<a><i>tārako sabbapāṇinaṃ;</i></a><br>
<a><i>Desanākusalo buddho,</i></a><br>
<a><i>tāresi janataṃ bahuṃ.</i></a></p>
<p><a data-ref="sc3, ms20Ap1_7063, msdiv110"><i>Anukampako kāruṇiko,</i></a><br>
<a><i>hitesī sabbapāṇinaṃ;</i></a><br>
<a><i>Sampatte titthiye sabbe,</i></a><br>
<a data-var="patiṭṭhapi → patiṭṭhahi (sya1ed, sya2ed, mr)"><i>pañcasīle patiṭṭhapi.</i></a></p>
<p><a data-ref="sc4, ms20Ap1_7064, msdiv111"><i>Evaṃ nirākulaṃ āsi,</i></a><br>
<a><i>suññataṃ titthiyehi ca;</i></a><br>
<a><i>Vicittaṃ arahantehi,</i></a><br>
<a><i>vasībhūtehi tādibhi.</i></a></p>
<p><a data-ref="sc5, ms20Ap1_7065, msdiv112"><i>Ratanānaṭṭhapaññāsaṃ,</i></a><br>
<a><i>uggato so mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>bāttiṃsavaralakkhaṇo.</i></a></p>
<p><a data-ref="sc6, ms20Ap1_7066, msdiv113"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc7, ms20Ap1_7067, msdiv114"><i>Tadāhaṃ haṃsavatiyaṃ,</i></a><br>
<a><i>seṭṭhiputto mahāyaso;</i></a><br>
<a><i>Upetvā lokapajjotaṃ,</i></a><br>
<a><i>assosiṃ dhammadesanaṃ.</i></a></p>
<p><a data-ref="sc8, ms20Ap1_7068, msdiv115"><i>Senāsanāni bhikkhūnaṃ,</i></a><br>
<a><i>paññāpentaṃ sasāvakaṃ;</i></a><br>
<a><i>Kittayantassa vacanaṃ,</i></a><br>
<a><i>suṇitvā mudito ahaṃ.</i></a></p>
<p><a data-ref="sc9, ms20Ap1_7069, msdiv116"><i>Adhikāraṃ sasaṃghassa,</i></a><br>
<a><i>katvā tassa mahesino;</i></a><br>
<a><i>Nipacca sirasā pāde,</i></a><br>
<a><i>taṃ ṭhānamabhipatthayiṃ.</i></a></p>
<p><a data-ref="sc10, ms20Ap1_7070, msdiv117"><i>Tadāha sa mahāvīro,</i></a><br>
<a><i>mama kammaṃ pakittayaṃ;</i></a><br>
<a><i>‘Yo sasaṃghamabhojesi,</i></a><br>
<a><i>sattāhaṃ lokanāyakaṃ.</i></a></p>
<p><a data-ref="sc11, ms20Ap1_7071, msdiv118"><i>Soyaṃ kamalapattakkho,</i></a><br>
<a><i>sīhaṃso kanakattaco;</i></a><br>
<a data-var="nipati → patito (pts-vp-pli1)"><i>Mama pādamūle nipati,</i></a><br>
<a><i>patthayaṃ ṭhānamuttamaṃ.</i></a></p>
<p><a data-ref="sc12, ms20Ap1_7072, msdiv119"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc13, ms20Ap1_7073, msdiv120"><i>Sāvako tassa buddhassa,</i></a><br>
<a><i>dabbo nāmena vissuto;</i></a><br>
<a><i>Senāsanapaññāpako,</i></a><br>
<a><i>aggo hessatiyaṃ tadā’.</i></a></p>
<p><a data-ref="sc14, ms20Ap1_7074, msdiv121"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc15, ms20Ap1_7075, msdiv122"><i>Satānaṃ tīṇikkhattuñca,</i></a><br>
<a><i>devarajjamakārayiṃ;</i></a><br>
<a><i>Satānaṃ pañcakkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc16, pts-vp-pli2.472, ms20Ap1_7076, msdiv123"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Sabbattha sukhito āsiṃ,</i></a><br>
<a><i>tassa kammassa vāhasā.</i></a></p>
<p><a data-ref="sc17, ms20Ap1_7077, msdiv124"><i>Ekanavutito kappe,</i></a><br>
<a><i>vipassī nāma nāyako;</i></a><br>
<a data-var="cārudassano → cārunayano (bj, sya1ed, sya2ed, pts-vp-pli1)"><i>Uppajji cārudassano,</i></a><br>
<a><i>sabbadhammavipassako.</i></a></p>
<p><a data-ref="sc18, ms20Ap1_7078, msdiv125"><i>Duṭṭhacitto upavadiṃ,</i></a><br>
<a><i>sāvakaṃ tassa tādino;</i></a><br>
<a><i>Sabbāsavaparikkhīṇaṃ,</i></a><br>
<a><i>suddhoti ca vijāniya.</i></a></p>
<p><a data-ref="sc19, ms20Ap1_7079, msdiv126"><i>Tasseva naravīrassa,</i></a><br>
<a><i>sāvakānaṃ mahesinaṃ;</i></a><br>
<a data-var="Salākañca gahetvāna → salākaṃ paggahetvāna (bj, pts-vp-pli1)"><i>Salākañca gahetvāna,</i></a><br>
<a><i>khīrodanamadāsahaṃ.</i></a></p>
<p><a data-ref="sc20, ms20Ap1_7080, msdiv127"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc21, ms20Ap1_7081, msdiv128"><i>Sāsanaṃ jotayitvāna,</i></a><br>
<a><i>abhibhuyya kutitthiye;</i></a><br>
<a><i>Vineyye vinayitvāva,</i></a><br>
<a><i>nibbuto so sasāvako.</i></a></p>
<p><a data-ref="sc22, ms20Ap1_7082, msdiv129"><i>Sasisse nibbute nāthe,</i></a><br>
<a><i>atthamentamhi sāsane;</i></a><br>
<a><i>Devā kandiṃsu saṃviggā,</i></a><br>
<a><i>muttakesā rudammukhā.</i></a></p>
<p><a data-ref="sc23, ms20Ap1_7083, msdiv130"><i>‘Nibbāyissati dhammakkho,</i></a><br>
<a><i>na passissāma subbate;</i></a><br>
<a><i>Na suṇissāma saddhammaṃ,</i></a><br>
<a><i>aho no appapuññatā’.</i></a></p>
<p><a data-ref="sc24, ms20Ap1_7084, msdiv131"><i>Tadāyaṃ pathavī sabbā,</i></a><br>
<a data-var="calācalā → calācalī (bj); pulāpulī (sya1ed, sya2ed)"><i>acalā sā calācalā;</i></a><br>
<a><i>Sāgaro ca sasokova,</i></a><br>
<a><i>vinadī karuṇaṃ giraṃ.</i></a></p>
<p><a data-ref="sc25, ms20Ap1_7085, msdiv132"><i>Catuddisā dundubhiyo,</i></a><br>
<a><i>nādayiṃsu amānusā;</i></a><br>
<a><i>Samantato asaniyo,</i></a><br>
<a><i>phaliṃsu ca bhayāvahā.</i></a></p>
<p><a data-ref="sc26, ms20Ap1_7086, msdiv133"><i>Ukkā patiṃsu nabhasā,</i></a><br>
<a><i>dhūmaketu ca dissati;</i></a><br>
<a data-var="Sadhūmā jālavaṭṭā ca → sabbatthalajasattā ca (bj); sabbathalajasattā ca (pts-vp-pli1)"><i>Sadhūmā jālavaṭṭā ca,</i></a><br>
<a><i>raviṃsu karuṇaṃ migā.</i></a></p>
<p><a data-ref="sc27, ms20Ap1_7087, msdiv134"><i>Uppāde dāruṇe disvā,</i></a><br>
<a><i>sāsanatthaṅgasūcake;</i></a><br>
<a><i>Saṃviggā bhikkhavo satta,</i></a><br>
<a><i>cintayimha mayaṃ tadā.</i></a></p>
<p><a data-ref="sc28, ms20Ap1_7088, msdiv135"><i>‘Sāsanena vināmhākaṃ,</i></a><br>
<a><i>jīvitena alaṃ mayaṃ;</i></a><br>
<a><i>Pavisitvā mahāraññaṃ,</i></a><br>
<a><i>yuñjāma jinasāsanaṃ’.</i></a></p>
<p><a data-ref="sc29, ms20Ap1_7089, msdiv136"><i>Addasamha tadāraññe,</i></a><br>
<a><i>ubbiddhaṃ selamuttamaṃ;</i></a><br>
<a><i>Nisseṇiyā tamāruyha,</i></a><br>
<a><i>nisseṇiṃ pātayimhase.</i></a></p>
<p><a data-ref="sc30, pts-vp-pli2.473, ms20Ap1_7090, msdiv137"><i>Tadā ovadi no thero,</i></a><br>
<a><i>‘buddhuppādo sudullabho;</i></a><br>
<a><i>Saddhātidullabhā laddhā,</i></a><br>
<a><i>thokaṃ sesañca sāsanaṃ.</i></a></p>
<p><a data-ref="sc31, ms20Ap1_7091, msdiv138"><i>Nipatanti khaṇātītā,</i></a><br>
<a><i>anante dukkhasāgare;</i></a><br>
<a><i>Tasmā payogo kattabbo,</i></a><br>
<a data-var="yāva ṭhāti mune mataṃ → yāva tiṭṭhati sāsanaṃ (sya1ed, sya2ed)"><i>yāva ṭhāti mune mataṃ’.</i></a></p>
<p><a data-ref="sc32, ms20Ap1_7092, msdiv139"><i>Arahā āsi so thero,</i></a><br>
<a><i>anāgāmī tadānugo;</i></a><br>
<a><i>Susīlā itare yuttā,</i></a><br>
<a><i>devalokaṃ agamhase.</i></a></p>
<p><a data-ref="sc33, ms20Ap1_7093, msdiv140"><i>Nibbuto tiṇṇasaṃsāro,</i></a><br>
<a><i>suddhāvāse ca ekako;</i></a><br>
<a><i>Ahañca pakkusāti ca,</i></a><br>
<a><i>sabhiyo bāhiyo tathā.</i></a></p>
<p><a data-ref="sc34, ms20Ap1_7094, msdiv141"><i>Kumārakassapo ceva,</i></a><br>
<a><i>tattha tatthūpagā mayaṃ;</i></a><br>
<a><i>Saṃsārabandhanā muttā,</i></a><br>
<a><i>gotamenānukampitā.</i></a></p>
<p><a data-ref="sc35, ms20Ap1_7095, msdiv142"><i>Mallesu kusinārāyaṃ,</i></a><br>
<a><i>jāto gabbheva me sato;</i></a><br>
<a><i>Mātā matā citāruḷhā,</i></a><br>
<a><i>tato nippatito ahaṃ.</i></a></p>
<p><a data-ref="sc36, ms20Ap1_7096, msdiv143"><i>Patito dabbapuñjamhi,</i></a><br>
<a><i>tato dabboti vissuto;</i></a><br>
<a><i>Brahmacārībalenāhaṃ,</i></a><br>
<a><i>vimutto sattavassiko.</i></a></p>
<p><a data-ref="sc37, ms20Ap1_7097, msdiv144"><i>Khīrodanabalenāhaṃ,</i></a><br>
<a><i>pañcahaṅgehupāgato;</i></a><br>
<a><i>Khīṇāsavopavādena,</i></a><br>
<a><i>pāpehi bahucodito.</i></a></p>
<p><a data-ref="sc38, ms20Ap1_7098, msdiv145"><i>Ubho puññañca pāpañca,</i></a><br>
<a><i>vītivattomhi dānihaṃ;</i></a><br>
<a><i>Patvāna paramaṃ santiṃ,</i></a><br>
<a><i>viharāmi anāsavo.</i></a></p>
<p><a data-ref="sc39, ms20Ap1_7099, msdiv146"><i>Senāsanaṃ paññāpayiṃ,</i></a><br>
<a><i>hāsayitvāna subbate;</i></a><br>
<a><i>Jino tasmiṃ guṇe tuṭṭho,</i></a><br>
<a><i>etadagge ṭhapesi maṃ.</i></a></p>
<p><a data-ref="sc40, ms20Ap1_7100, msdiv147"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc41, ms20Ap1_7101, msdiv148"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc42, ms20Ap1_7102, msdiv149"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc43, ms20Ap1_7103"><i>Itthaṃ sudaṃ āyasmā dabbamallaputto thero imā gāthāyo abhāsitthāti.</i></a></p>
<p class="endsutta"><a data-ref="sc44, ms20Ap1_7104"><i>Dabbamallaputtattherassāpadānaṃ catutthaṃ.</i></a></p>
</article>
</section>
</div>
</body>
</html>
