<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap495">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kiṅkaṇipupphavagga</i></a></p>
<h1><a><i>3. Koraṇḍapupphiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6448, msdiv15"><i>“Vanakammiko pure āsiṃ,</i></a><br>
<a data-var="pitumātumatenahaṃ → pitupetāmahenahaṃ (bj); pitupitāmahenahaṃ (sya1ed, sya2ed, pts-vp-pli1)"><i>pitumātumatenahaṃ;</i></a><br>
<a><i>Pasumārena jīvāmi,</i></a><br>
<a><i>kusalaṃ me na vijjati.</i></a></p>
<p><a data-ref="sc2, ms20Ap1_6449, msdiv16"><i>Mama āsayasāmantā,</i></a><br>
<a><i>tisso lokagganāyako;</i></a><br>
<a><i>Padāni tīṇi dassesi,</i></a><br>
<a><i>anukampāya cakkhumā.</i></a></p>
<p><a data-ref="sc3, ms20Ap1_6450, msdiv17"><i>Akkante ca pade disvā,</i></a><br>
<a><i>tissanāmassa satthuno;</i></a><br>
<a><i>Haṭṭho haṭṭhena cittena,</i></a><br>
<a><i>pade cittaṃ pasādayiṃ.</i></a></p>
<p><a data-ref="sc4, ms20Ap1_6451, msdiv18"><i>Koraṇḍaṃ pupphitaṃ disvā,</i></a><br>
<a><i>pādapaṃ dharaṇīruhaṃ;</i></a><br>
<a><i>Sakosakaṃ gahetvāna,</i></a><br>
<a data-var="padaseṭṭhamapūjayiṃ → padaseṭṭhe apūjayiṃ (si, pts-vp-pli1); padaseṭṭhaṃ apūjayiṃ (sya1ed, sya2ed)"><i>padaseṭṭhamapūjayiṃ.</i></a></p>
<p><a data-ref="sc5, pts-vp-pli2.435, ms20Ap1_6452, msdiv19"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc6, ms20Ap1_6453, msdiv20"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Koraṇḍakachavi homi,</i></a><br>
<a data-var="suppabhāso → sappabhāso (bj, sya1ed, sya2ed, pts-vp-pli1, mr)"><i>suppabhāso bhavāmahaṃ.</i></a></p>
<p><a data-ref="sc7, ms20Ap1_6454, msdiv21"><i>Dvenavute ito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>padapūjāyidaṃ phalaṃ.</i></a></p>
<p><a data-ref="sc8, ms20Ap1_6455, msdiv22"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc9, ms20Ap1_6456, msdiv23"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc10, ms20Ap1_6457, msdiv24"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc11, ms20Ap1_6458"><i>Itthaṃ sudaṃ āyasmā koraṇḍapupphiyo thero imā gāthāyo abhāsitthāti.</i></a></p>
<p class="endsutta"><a data-ref="sc12, ms20Ap1_6459"><i>Koraṇḍapupphiyattherassāpadānaṃ tatiyaṃ.</i></a></p>
</article>
</section>
</div>
</body>
</html>
