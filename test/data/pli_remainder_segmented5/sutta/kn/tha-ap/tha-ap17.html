<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap17">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a data-var="5 Pilindavacchattheraapadāna → piḷindivacchattherāpadānaṃ (bj)"><i>5 Pilindavacchattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_758, msdiv55"><i>“Nibbute lokanāthamhi,</i></a><br>
<a><i>sumedhe aggapuggale;</i></a><br>
<a><i>Pasannacitto sumano,</i></a><br>
<a><i>thūpapūjaṃ akāsahaṃ.</i></a></p>
<p><a data-ref="sc2, ms20Ap1_759, msdiv56"><i>Ye ca khīṇāsavā tattha,</i></a><br>
<a><i>chaḷabhiññā mahiddhikā;</i></a><br>
<a><i>Tehaṃ tattha samānetvā,</i></a><br>
<a><i>saṃghabhattaṃ akāsahaṃ.</i></a></p>
<p><a data-ref="sc3, ms20Ap1_760, msdiv57"><i>Sumedhassa bhagavato,</i></a><br>
<a><i>upaṭṭhāko tadā ahu;</i></a><br>
<a><i>Sumedho nāma nāmena,</i></a><br>
<a><i>anumodittha so tadā.</i></a></p>
<p><a data-ref="sc4, ms20Ap1_761, msdiv58"><i>Tena cittappasādena,</i></a><br>
<a><i>vimānaṃ upapajjahaṃ;</i></a><br>
<a><i>Chaḷāsītisahassāni,</i></a><br>
<a><i>accharāyo ramiṃsu me.</i></a></p>
<p><a data-ref="sc5, ms20Ap1_762, msdiv59"><i>Mameva anuvattanti,</i></a><br>
<a><i>sabbakāmehi tā sadā;</i></a><br>
<a><i>Aññe deve abhibhomi,</i></a><br>
<a><i>puññakammassidaṃ phalaṃ.</i></a></p>
<p><a data-ref="sc6, ms20Ap1_763, msdiv60"><i>Pañcavīsatikappamhi,</i></a><br>
<a><i>varuṇo nāma khattiyo;</i></a><br>
<a data-var="Visuddhabhojano → susuddhabhojano (bj, pts-vp-pli1)"><i>Visuddhabhojano āsiṃ,</i></a><br>
<a><i>cakkavattī ahaṃ tadā.</i></a></p>
<p><a data-ref="sc7, ms20Ap1_764, msdiv61"><i>Na te bījaṃ pavapanti,</i></a><br>
<a><i>napi nīyanti naṅgalā;</i></a><br>
<a><i>Akaṭṭhapākimaṃ sāliṃ,</i></a><br>
<a><i>paribhuñjanti mānusā.</i></a></p>
<p><a data-ref="sc8, pts-vp-pli1.60, ms20Ap1_765, msdiv62"><i>Tattha rajjaṃ karitvāna,</i></a><br>
<a><i>devattaṃ puna gacchahaṃ;</i></a><br>
<a><i>Tadāpi edisā mayhaṃ,</i></a><br>
<a><i>nibbattā bhogasampadā.</i></a></p>
<p><a data-ref="sc9, ms20Ap1_766, msdiv63"><i>Na maṃ mittā amittā vā,</i></a><br>
<a><i>hiṃsanti sabbapāṇino;</i></a><br>
<a><i>Sabbesampi piyo homi,</i></a><br>
<a><i>puññakammassidaṃ phalaṃ.</i></a></p>
<p><a data-ref="sc10, ms20Ap1_767, msdiv64"><i>Tiṃsakappasahassamhi,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>gandhālepassidaṃ phalaṃ.</i></a></p>
<p><a data-ref="sc11, ms20Ap1_768, msdiv65"><i>Imasmiṃ bhaddake kappe,</i></a><br>
<a><i>eko āsiṃ janādhipo;</i></a><br>
<a data-var="rājāhaṃ → rājisi (sya1ed, sya2ed); rājāsi (pts-vp-pli1); rājīsi (mr)"><i>Mahānubhāvo rājāhaṃ,</i></a><br>
<a><i>cakkavattī mahabbalo.</i></a></p>
<p><a data-ref="sc12, ms20Ap1_769, msdiv66"><i>Sohaṃ pañcasu sīlesu,</i></a><br>
<a><i>ṭhapetvā janataṃ bahuṃ;</i></a><br>
<a><i>Pāpetvā sugatiṃyeva,</i></a><br>
<a><i>devatānaṃ piyo ahuṃ.</i></a></p>
<p><a data-ref="sc13, ms20Ap1_770, msdiv67"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="pilindavaccho → piḷindivaccho (bj)" data-ref="sc14, ms20Ap1_771"><i>Itthaṃ sudaṃ āyasmā pilindavaccho thero imā gāthāyo abhāsitthāti.</i></a></p>
<p class="endsutta"><a data-ref="sc15, ms20Ap1_772"><i>Pilindavacchattherassāpadānaṃ pañcamaṃ.</i></a></p>
</article>
</section>
</div>
</body>
</html>
