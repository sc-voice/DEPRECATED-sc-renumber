<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap33">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kuṇḍadhānavagga</i></a></p>
<h1><a><i>1. Kuṇḍadhānattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1073, msdiv1"><i>“Sattāhaṃ paṭisallīnaṃ,</i></a><br>
<a><i>sayambhuṃ aggapuggalaṃ;</i></a><br>
<a><i>Pasannacitto sumano,</i></a><br>
<a><i>buddhaseṭṭhaṃ upaṭṭhahiṃ.</i></a></p>
<p><a data-ref="sc2, ms20Ap1_1074, msdiv2"><i>Vuṭṭhitaṃ kālamaññāya,</i></a><br>
<a><i>padumuttaraṃ mahāmuniṃ;</i></a><br>
<a><i>Mahantiṃ kadalīkaṇṇiṃ,</i></a><br>
<a><i>gahetvā upagacchahaṃ.</i></a></p>
<p><a data-var="Paṭiggahetvā → paṭiggahesi (sya1ed, sya2ed, mr)" data-ref="sc3, ms20Ap1_1075, msdiv3"><i>Paṭiggahetvā bhagavā,</i></a><br>
<a data-var="sabbaññū → taṃ phalaṃ (bj, pts-vp-pli1)"><i>sabbaññū lokanāyako;</i></a><br>
<a><i>Mama cittaṃ pasādento,</i></a><br>
<a><i>paribhuñji mahāmuni.</i></a></p>
<p><a data-ref="sc4, ms20Ap1_1076, msdiv4"><i>Paribhuñjitvā sambuddho,</i></a><br>
<a><i>satthavāho anuttaro;</i></a><br>
<a><i>Sakāsane nisīditvā,</i></a><br>
<a><i>imā gāthā abhāsatha.</i></a></p>
<p><a data-var="ca santi samitāro → ye vasanti sametāro (bj, pts-vp-pli1); ye ca santi samītāro (sya1ed, sya2ed)" data-ref="sc5, pts-vp-pli1.82, ms20Ap1_1077, msdiv5"><i>‘Ye ca santi samitāro,</i></a><br>
<a><i>yakkhā imamhi pabbate;</i></a><br>
<a data-var="bhūtabhabyāni → bhūtagaṇā sabbe (sya1ed, sya2ed)"><i>Araññe bhūtabhabyāni,</i></a><br>
<a><i>suṇantu vacanaṃ mama.</i></a></p>
<p><a data-ref="sc6, ms20Ap1_1078, msdiv6"><i>Yo so buddhaṃ upaṭṭhāsi,</i></a><br>
<a data-var="migarājaṃva kesariṃ → migarājāva kesarī (bj, pts-vp-pli1)"><i>migarājaṃva kesariṃ;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-var="Ekādasañcakkhattuṃ so → soyamekādasakkhattuṃ (bj, pts-vp-pli1); ekādasañca khattuṃ so (sya1ed, sya2ed)" data-ref="sc7, ms20Ap1_1079, msdiv7"><i>Ekādasañcakkhattuṃ so,</i></a><br>
<a><i>devarājā bhavissati;</i></a><br>
<a><i>Catutiṃsatikkhattuñca,</i></a><br>
<a><i>cakkavattī bhavissati.</i></a></p>
<p><a data-ref="sc8, ms20Ap1_1080, msdiv8"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc9, ms20Ap1_1081, msdiv9"><i>Akkositvāna samaṇe,</i></a><br>
<a><i>sīlavante anāsave;</i></a><br>
<a><i>Pāpakammavipākena,</i></a><br>
<a data-var="labhissati → bhavissati (mr)"><i>nāmadheyyaṃ labhissati.</i></a></p>
<p><a data-ref="sc10, ms20Ap1_1082, msdiv10"><i>Tassa dhamme sudāyādo,</i></a><br>
<a><i>oraso dhammanimmito;</i></a><br>
<a><i>Kuṇḍadhānoti nāmena,</i></a><br>
<a><i>sāvako so bhavissati’.</i></a></p>
<p><a data-ref="sc11, ms20Ap1_1083, msdiv11"><i>Pavivekamanuyutto,</i></a><br>
<a><i>jhāyī jhānarato ahaṃ;</i></a><br>
<a><i>Tosayitvāna satthāraṃ,</i></a><br>
<a><i>viharāmi anāsavo.</i></a></p>
<p><a data-var="Sāvakehi → sāvakaggehi (bj, pts-vp-pli1)" data-ref="sc12, ms20Ap1_1084, msdiv12"><i>Sāvakehi parivuto,</i></a><br>
<a><i>bhikkhusaṃghapurakkhato;</i></a><br>
<a><i>Bhikkhusaṃghe nisīditvā,</i></a><br>
<a><i>salākaṃ gāhayī jino.</i></a></p>
<p><a data-ref="sc13, ms20Ap1_1085, msdiv13"><i>Ekaṃsaṃ cīvaraṃ katvā,</i></a><br>
<a><i>vanditvā lokanāyakaṃ;</i></a><br>
<a><i>Vadataṃ varassa purato,</i></a><br>
<a><i>paṭhamaṃ aggahesahaṃ.</i></a></p>
<p><a data-ref="sc14, ms20Ap1_1086, msdiv14"><i>Tena kammena bhagavā,</i></a><br>
<a><i>dasasahassikampako;</i></a><br>
<a><i>Bhikkhusaṃghe nisīditvā,</i></a><br>
<a><i>aggaṭṭhāne ṭhapesi maṃ.</i></a></p>
<p><a data-ref="sc15, ms20Ap1_1087, msdiv15"><i>Vīriyaṃ me dhuradhorayhaṃ,</i></a><br>
<a><i>yogakkhemādhivāhanaṃ;</i></a><br>
<a><i>Dhāremi antimaṃ dehaṃ,</i></a><br>
<a><i>sammāsambuddhasāsane.</i></a></p>
<p><a data-ref="sc16, ms20Ap1_1088, msdiv16"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc17, ms20Ap1_1089"><i>Itthaṃ sudaṃ āyasmā kuṇḍadhāno thero imā gāthāyo abhāsitthāti.</i></a></p>
<p class="endsutta"><a data-ref="sc18, ms20Ap1_1090"><i>Kuṇḍadhānattherassāpadānaṃ paṭhamaṃ.</i></a></p>
</article>
</section>
</div>
</body>
</html>
