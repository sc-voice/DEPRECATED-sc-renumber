<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="kp5">
<article>
<div class="hgroup">
<p class="division"><a><i>Khuddakapāṭha</i></a></p>
<h1><a><i>5. Maṅgalasutta</i></a></h1>
</div>
<p><a data-ref="sc1, ms18Kh_31, msdiv1"><i>Evaṃ me sutaṃ—</i></a> <a><i>ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.</i></a> <a><i>Ekamantaṃ ṭhitā kho sā devatā bhagavantaṃ gāthāya ajjhabhāsi—</i></a></p>
<blockquote class="gatha">
<p><a data-ref="msdiv2, ms18Kh_32, sc2"><i>“Bahū devā manussā ca,</i></a><br>
<a><i>maṅgalāni acintayuṃ;</i></a><br>
<a><i>Ākaṅkhamānā sotthānaṃ,</i></a><br>
<a><i>brūhi maṅgalamuttamaṃ”.</i></a></p>
<p><a data-ref="msdiv3, ms18Kh_33, sc3"><i>“Asevanā ca bālānaṃ,</i></a><br>
<a><i>paṇḍitānañca sevanā;</i></a><br>
<a><i>Pūjā ca pūjaneyyānaṃ,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv4, ms18Kh_34, sc4"><i>Patirūpadesavāso ca,</i></a><br>
<a><i>pubbe ca katapuññatā;</i></a><br>
<a><i>Attasammāpaṇidhi ca,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv5, ms18Kh_35, sc5"><i>Bāhusaccañca sippañca,</i></a><br>
<a><i>vinayo ca susikkhito;</i></a><br>
<a><i>Subhāsitā ca yā vācā,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv6, ms18Kh_36, sc6"><i>Mātāpituupaṭṭhānaṃ,</i></a><br>
<a><i>puttadārassa saṅgaho;</i></a><br>
<a><i>Anākulā ca kammantā,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv7, ms18Kh_37, sc7"><i>Dānañca dhammacariyā ca,</i></a><br>
<a><i>ñātakānañca saṅgaho;</i></a><br>
<a><i>Anavajjāni kammāni,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv8, ms18Kh_38, sc8"><i>Āratī viratī pāpā,</i></a><br>
<a><i>majjapānā ca saṃyamo;</i></a><br>
<a><i>Appamādo ca dhammesu,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv9, ms18Kh_39, sc9"><i>Gāravo ca nivāto ca,</i></a><br>
<a><i>santuṭṭhi ca kataññutā;</i></a><br>
<a><i>Kālena dhammassavanaṃ,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv10, ms18Kh_40, sc10"><i>Khantī ca sovacassatā,</i></a><br>
<a><i>samaṇānañca dassanaṃ;</i></a><br>
<a><i>Kālena dhammasākacchā,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv11, ms18Kh_41, sc11"><i>Tapo ca brahmacariyañca,</i></a><br>
<a><i>ariyasaccāna dassanaṃ;</i></a><br>
<a><i>Nibbānasacchikiriyā ca,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv12, ms18Kh_42, sc12"><i>Phuṭṭhassa lokadhammehi,</i></a><br>
<a><i>cittaṃ yassa na kampati;</i></a><br>
<a><i>Asokaṃ virajaṃ khemaṃ,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="msdiv13, ms18Kh_43, sc13"><i>Etādisāni katvāna,</i></a><br>
<a><i>Sabbattha maparājitā;</i></a><br>
<a><i>Sabbattha sotthiṃ gacchanti,</i></a><br>
<a><i>Taṃ tesaṃ maṅgalamuttaman”ti.</i></a></p>
</blockquote>
<p class="endsutta"><a data-ref="sc14, ms18Kh_44"><i>Maṅgalasuttaṃ.</i></a></p>
</article>
</section>
</div>
</body>
</html>
