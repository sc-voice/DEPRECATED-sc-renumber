<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.6.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Sativagga</i></a></p>
<h1><a><i>3. Mahāpurisalakkhaṇapañha</i></a></h1>
</div>
<p><a data-ref="sc1, pts-vp-pli75, ms28Mi_404, msdiv85"><i>Rājā āha—</i></a> <a><i>“bhante nāgasena, buddho dvattiṃsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho”ti?</i></a> <a><i>“Āma, mahārāja, bhagavā dvattiṃsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho”ti.</i></a></p>
<p><a data-ref="sc2, ms28Mi_405"><i>“Kiṃ panassa, bhante, mātāpitaropi dvattiṃsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti?</i></a> <a><i>“No cassa, mahārāja, mātāpitaro dvattiṃsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti.</i></a></p>
<p><a data-ref="sc3, ms28Mi_406"><i>“Evaṃ sante kho, bhante nāgasena, na uppajjati buddho dvattiṃsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabhoti, api ca mātusadiso vā putto hoti mātupakkho vā, pitusadiso vā putto hoti pitupakkho vā”ti.</i></a> <a><i>Thero āha—</i></a> <a><i>“atthi pana, mahārāja, kiñci padumaṃ satapattan”ti?</i></a> <a><i>“Āma, bhante, atthī”ti.</i></a> <a><i>“Tassa pana kuhiṃ sambhavo”ti?</i></a> <a><i>“Kaddame jāyati udake āsīyatī”ti.</i></a> <a><i>“Kiṃ nu kho, mahārāja, padumaṃ kaddamena sadisaṃ vaṇṇena vā gandhena vā rasena vā”ti?</i></a> <a><i>“Na hi, bhante”ti.</i></a> <a><i>“Atha udakena vā gandhena vā rasena vā”ti?</i></a> <a><i>“Na hi, bhante”ti.</i></a> <a><i>“Evameva kho, mahārāja, bhagavā dvattiṃsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho, no cassa mātāpitaro dvattiṃsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti.</i></a></p>
<p><a data-ref="sc4, ms28Mi_407"><i>“Kallosi, bhante nāgasenā”ti.</i></a></p>
<p class="endsutta"><a data-var="Mahāpurisalakkhaṇapañho → dvattiṃsamahāpurisalakkhaṇapañho (maku)" data-ref="sc5, ms28Mi_408"><i>Mahāpurisalakkhaṇapañho tatiyo.</i></a></p>
</article>
</section>
</div>
</body>
</html>
