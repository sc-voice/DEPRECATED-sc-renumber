<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.7.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Arūpadhammavavatthānavagga</i></a></p>
<h1><a><i>1. Satiuppajjanapañha</i></a></h1>
</div>
<p><a data-ref="sc1, ms28Mi_435, msdiv94"><i>Rājā āha—</i></a> <a><i>“bhante nāgasena, katihākārehi sati uppajjatī”ti?</i></a> <a><i>“Sattarasahākārehi, mahārāja, sati uppajjatī”ti.</i></a> <a><i>“Katamehi sattarasahākārehī”ti?</i></a> <a><i>“Abhijānatopi, mahārāja, sati uppajjati, kaṭumikāyapi sati uppajjati, oḷārikaviññāṇatopi sati uppajjati, hitaviññāṇatopi sati uppajjati, ahitaviññāṇatopi sati uppajjati, sabhāganimittatopi sati uppajjati, visabhāganimittatopi sati uppajjati, kathābhiññāṇatopi sati uppajjati, lakkhaṇatopi sati uppajjati, sāraṇatopi sati uppajjati, muddātopi sati uppajjati, gaṇanātopi sati uppajjati, dhāraṇatopi sati uppajjati, bhāvanatopi sati uppajjati, potthakanibandhanatopi sati uppajjati, upanikkhepatopi sati uppajjati, anubhūtatopi sati uppajjatīti.</i></a></p>
<p><a data-ref="sc2, pts-vp-pli79, ms28Mi_436"><i>Kathaṃ abhijānato sati uppajjati?</i></a> <a><i>Yathā, mahārāja, āyasmā ca ānando khujjuttarā ca upāsikā, ye vā pana aññepi keci jātissarā jātiṃ saranti, evaṃ abhijānato sati uppajjati.</i></a></p>
<p><a data-ref="sc3, ms28Mi_437"><i>Kathaṃ kaṭumikāya sati uppajjati?</i></a> <a><i>Yo pakatiyā muṭṭhassatiko, pare ca taṃ sarāpanatthaṃ nibandhanti, evaṃ kaṭumikāya sati uppajjati.</i></a></p>
<p><a data-ref="sc4, ms28Mi_438"><i>Kathaṃ oḷārikaviññāṇato sati uppajjati?</i></a> <a><i>Yadā rajje vā abhisitto hoti, sotāpattiphalaṃ vā patto hoti, evaṃ oḷārikaviññāṇato sati uppajjati.</i></a></p>
<p><a data-ref="sc5, ms28Mi_439"><i>Kathaṃ hitaviññāṇato sati uppajjati?</i></a> <a><i>Yamhi sukhāpito, ‘amukasmiṃ evaṃ sukhāpito’ti sarati, evaṃ hitaviññāṇato sati uppajjati.</i></a></p>
<p><a data-ref="sc6, ms28Mi_440"><i>Kathaṃ ahitaviññāṇato sati uppajjati?</i></a> <a><i>Yamhi dukkhāpito, ‘amukasmiṃ evaṃ dukkhāpito’ti sarati, evaṃ ahitaviññāṇato sati uppajjati.</i></a></p>
<p><a data-ref="sc7, ms28Mi_441"><i>Kathaṃ sabhāganimittato sati uppajjati?</i></a> <a><i>Sadisaṃ puggalaṃ disvā mātaraṃ vā pitaraṃ vā bhātaraṃ vā bhaginiṃ vā sarati, oṭṭhaṃ vā goṇaṃ vā gadrabhaṃ vā disvā aññaṃ tādisaṃ oṭṭhaṃ vā goṇaṃ vā gadrabhaṃ vā sarati, evaṃ sabhāganimittato sati uppajjati.</i></a></p>
<p><a data-ref="sc8, ms28Mi_442"><i>Kathaṃ visabhāganimittato sati uppajjati?</i></a> <a><i>Asukassa nāma vaṇṇo ediso, saddo ediso, gandho ediso, raso ediso, phoṭṭhabbo edisoti sarati, evampi visabhāganimittatopi sati uppajjati.</i></a></p>
<p><a data-ref="sc9, ms28Mi_443"><i>Kathaṃ kathābhiññāṇato sati uppajjati?</i></a> <a><i>Yo pakatiyā muṭṭhassatiko hoti, taṃ pare sarāpenti, tena so sarati, evaṃ kathābhiññāṇato sati uppajjati.</i></a></p>
<p><a data-ref="sc10, ms28Mi_444"><i>Kathaṃ lakkhaṇato sati uppajjati?</i></a> <a><i>Yo pakatiyā balībaddānaṃ aṅgena jānāti, lakkhaṇena jānāti, evaṃ lakkhaṇato sati uppajjati.</i></a></p>
<p><a data-ref="sc11, ms28Mi_445"><i>Kathaṃ sāraṇato sati uppajjati?</i></a> <a><i>Yo pakatiyā muṭṭhassatiko hoti, yo taṃ ‘sarāhi bho, sarāhi bho’ti punappunaṃ sarāpeti, evaṃ sāraṇato sati uppajjati.</i></a></p>
<p><a data-ref="sc12, ms28Mi_446"><i>Kathaṃ muddāto sati uppajjati?</i></a> <a><i>Lipiyā sikkhitattā jānāti ‘imassa akkharassa anantaraṃ imaṃ akkharaṃ kātabban’ti evaṃ muddāto sati uppajjati.</i></a></p>
<p><a data-ref="sc13, ms28Mi_447"><i>Kathaṃ gaṇanāto sati uppajjati?</i></a> <a><i>Gaṇanāya sikkhitattā gaṇakā bahumpi gaṇenti, evaṃ gaṇanāto sati uppajjati.</i></a></p>
<p><a data-ref="sc14, pts-vp-pli80, ms28Mi_448"><i>Kathaṃ dhāraṇato sati uppajjati?</i></a> <a><i>Dhāraṇāya sikkhitattā dhāraṇakā bahumpi dhārenti, evaṃ dhāraṇato sati uppajjati.</i></a></p>
<p><a data-ref="sc15, ms28Mi_449"><i>Kathaṃ bhāvanāto sati uppajjati?</i></a> <a><i>Idha bhikkhu anekavihitaṃ pubbenivāsaṃ anussarati, seyyathidaṃ—</i></a> <a><i>ekampi jātiṃ dvepi jātiyo …pe…</i></a> <a><i>iti sākāraṃ sauddesaṃ pubbenivāsaṃ anussarati, evaṃ bhāvanāto sati uppajjati.</i></a></p>
<p><a data-var="assarantā → anussarantā (bj, maku, pts-vp-pli1)" data-ref="sc16, ms28Mi_450"><i>Kathaṃ potthakanibandhanato sati uppajjati?</i></a> <a><i>Rājāno anusāsaniyaṃ assarantā etaṃ potthakaṃ āharathāti, tena potthakena anussaranti, evaṃ potthakanibandhanato sati uppajjati.</i></a></p>
<p><a data-ref="sc17, ms28Mi_451"><i>Kathaṃ upanikkhepato sati uppajjati?</i></a> <a><i>Upanikkhittaṃ bhaṇḍaṃ disvā sarati, evaṃ upanikkhepato sati uppajjati.</i></a></p>
<p><a data-ref="sc18, ms28Mi_452"><i>Kathaṃ anubhūtato sati uppajjati?</i></a> <a><i>Diṭṭhattā rūpaṃ sarati, sutattā saddaṃ sarati, ghāyitattā gandhaṃ sarati, sāyitattā rasaṃ sarati, phuṭṭhattā phoṭṭhabbaṃ sarati, viññātattā dhammaṃ sarati, evaṃ anubhūtato sati uppajjati.</i></a> <a><i>Imehi kho, mahārāja, sattarasahākārehi sati uppajjatī”ti.</i></a></p>
<p><a data-ref="sc19, ms28Mi_453"><i>“Kallosi, bhante nāgasenā”ti.</i></a></p>
<p class="endsutta"><a data-var="Satiuppajjanapañho → satiākārapañho (maku)" data-ref="sc20, ms28Mi_454"><i>Satiuppajjanapañho paṭhamo.</i></a></p>
</article>
</section>
</div>
</body>
</html>
