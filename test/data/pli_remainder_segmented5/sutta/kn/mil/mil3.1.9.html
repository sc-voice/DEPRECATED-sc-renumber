<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>9. Sīlalakkhaṇapañha</i></a></h1>
</div>
<p><a data-ref="sc1, ms28Mi_133, msdiv32"><i>Rājā āha—</i></a> <a><i>“bhante nāgasena, yaṃ panetaṃ brūsi ‘aññehi ca kusalehi dhammehī’ti, katame te kusalā dhammā”ti?</i></a> <a><i>“Sīlaṃ, mahārāja, saddhā vīriyaṃ sati samādhi, ime te kusalā dhammā”ti.</i></a> <a><i>“Kiṃlakkhaṇaṃ, bhante, sīlan”ti?</i></a> <a><i>“Patiṭṭhānalakkhaṇaṃ, mahārāja, sīlaṃ sabbesaṃ kusalānaṃ dhammānaṃ, indriyabalabojjhaṅgamaggaṅgasatipaṭṭhānasammappadhānaiddhipādajhānavimokkhasamādhisamāpattīnaṃ sīlaṃ patiṭṭhaṃ, sīle patiṭṭhito kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyanti, sabbe kusalā dhammā na parihāyantī”ti.</i></a></p>
<p><a data-ref="sc2, ms28Mi_134"><i>“Opammaṃ karohī”ti.</i></a> <a><i>“Yathā, mahārāja, ye keci bījagāmabhūtagāmā vuḍḍhiṃ virūḷhiṃ vepullaṃ āpajjanti, sabbe te pathaviṃ nissāya pathaviyaṃ patiṭṭhāya vuḍḍhiṃ virūḷhiṃ vepullaṃ āpajjanti;</i></a> <a><i>evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyan”ti.</i></a></p>
<p><a data-ref="sc3, pts-vp-pli34, ms28Mi_135"><i>“Bhiyyo opammaṃ karohī”ti.</i></a> <a><i>“Yathā, mahārāja, ye keci balakaraṇīyā kammantā kayiranti, sabbe te pathaviṃ nissāya pathaviyaṃ patiṭṭhāya kayiranti;</i></a> <a><i>evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyan”ti.</i></a></p>
<p><a data-ref="sc4, ms28Mi_136"><i>“Bhiyyo opammaṃ karohī”ti.</i></a> <a><i>“Yathā, mahārāja, nagaravaḍḍhakī nagaraṃ māpetukāmo paṭhamaṃ nagaraṭṭhānaṃ sodhāpetvā khāṇukaṇṭakaṃ apakaḍḍhāpetvā bhūmiṃ samaṃ kārāpetvā tato aparabhāge vīthicatukkasiṅghāṭakādiparicchedena vibhajitvā nagaraṃ māpeti;</i></a> <a><i>evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyan”ti.</i></a></p>
<p><a data-ref="sc5, ms28Mi_137"><i>“Bhiyyo opammaṃ karohī”ti.</i></a> <a><i>“Yathā, mahārāja, laṅghako sippaṃ dassetukāmo pathaviṃ khaṇāpetvā sakkharakathalaṃ apakaḍḍhāpetvā bhūmiṃ samaṃ kārāpetvā mudukāya bhūmiyā sippaṃ dasseti;</i></a> <a><i>evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyanti.</i></a> <a><i>Bhāsitampetaṃ, mahārāja, bhagavatā—</i></a></p>
<blockquote class="gatha">
<p><a data-ref="sc6, ms28Mi_138"><i>‘Sīle patiṭṭhāya naro sapañño,</i></a><br>
<a><i>Cittaṃ paññañca bhāvayaṃ;</i></a><br>
<a><i>Ātāpī nipako bhikkhu,</i></a><br>
<a><i>So imaṃ vijaṭaye jaṭanti.</i></a></p>
<p><a data-ref="sc7, ms28Mi_139"><i>Ayaṃ patiṭṭhā dharaṇīva pāṇinaṃ,</i></a><br>
<a><i>Idañca mūlaṃ kusalābhivuḍḍhiyā;</i></a><br>
<a><i>Mukhañcidaṃ sabbajinānusāsane,</i></a><br>
<a><i>Yo sīlakkhandho varapātimokkhiyo’”ti.</i></a></p>
</blockquote>
<p><a data-ref="sc8, ms28Mi_140"><i>“Kallosi, bhante nāgasenā”ti.</i></a></p>
<p class="endsutta"><a data-var="Sīlalakkhaṇapañho → sīlapatiṭṭhālakkhaṇapañho (maku)" data-ref="sc9, ms28Mi_141"><i>Sīlalakkhaṇapañho navamo.</i></a></p>
</article>
</section>
</div>
</body>
</html>
