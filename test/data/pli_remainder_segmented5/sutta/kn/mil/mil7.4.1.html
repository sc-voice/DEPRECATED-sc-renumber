<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>1. Pathavīaṅgapañha</i></a></h1>
</div>
<p><a data-ref="sc1, pts-vp-pli382, ms28Mi_1755, msdiv245"><i>“Bhante nāgasena, ‘pathaviyā pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, pathavī iṭṭhāniṭṭhāni kappūrāgarutagaracandanakuṅkumādīni ākirantepi pittasemhapubbaruhirasedamedakheḷasiṅghāṇikalasikamuttakarīsādīni ākirantepi tādisāyeva;</i></a> <a><i>evameva kho, mahārāja, yoginā yogāvacarena iṭṭhāniṭṭhe lābhālābhe yasāyase nindāpasaṃsāya sukhadukkhe sabbattha tādināyeva bhavitabbaṃ.</i></a> <a><i>Idaṃ, mahārāja, pathaviyā paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1756"><i>Puna caparaṃ, mahārāja, pathavī maṇḍanavibhūsanāpagatā sakagandhaparibhāvitā;</i></a> <a><i>evameva kho, mahārāja, yoginā yogāvacarena vibhūsanāpagatena sakasīlagandhaparibhāvitena bhavitabbaṃ.</i></a> <a><i>Idaṃ, mahārāja, pathaviyā dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1757"><i>Puna caparaṃ, mahārāja, pathavī nirantarā akhaṇḍacchiddā asusirā bahalā ghanā vitthiṇṇā;</i></a> <a><i>evameva kho, mahārāja, yoginā yogāvacarena nirantaramakhaṇḍacchiddamasusirabahalaghanavitthiṇṇasīlena bhavitabbaṃ.</i></a> <a><i>Idaṃ, mahārāja, pathaviyā tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1758"><i>Puna caparaṃ, mahārāja, pathavī gāmanigamanagarajanapadarukkhapabbatanadītaḷākapokkharaṇīmigapakkhimanujanaranārigaṇaṃ dhārentīpi akilāsu hoti;</i></a> <a><i>evameva kho, mahārāja, yoginā yogāvacarena ovadantenapi anusāsantenapi viññāpentenapi sandassentenapi samādapentenapi samuttejentenapi sampahaṃsentenapi dhammadesanāsu akilāsunā bhavitabbaṃ.</i></a> <a><i>Idaṃ, mahārāja, pathaviyā catutthaṃ aṅgaṃ gahetabbaṃ.</i></a></p>
<p><a data-ref="sc5, pts-vp-pli383, ms28Mi_1759"><i>Puna caparaṃ, mahārāja, pathavī anunayappaṭighavippamuttā;</i></a> <a><i>evameva kho, mahārāja, yoginā yogāvacarena anunayappaṭighavippamuttena pathavisamena cetasā viharitabbaṃ.</i></a> <a><i>Idaṃ, mahārāja, pathaviyā pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, upāsikāya cūḷasubhaddāya sakasamaṇe parikittayamānāya—</i></a></p>
<blockquote class="gatha">
<p><a data-ref="sc6, ms28Mi_1760"><i>‘Ekañce bāhaṃ vāsiyā,</i></a><br>
<a data-var="kupitamānasā → kampitamānasā (maku); kupitamānaso (mr)"><i>tacche kupitamānasā;</i></a><br>
<a><i>Ekañce bāhaṃ gandhena,</i></a><br>
<a data-var="pamoditā → pamodito (mr)"><i>ālimpeyya pamoditā.</i></a></p>
<p><a data-ref="sc7, ms28Mi_1761"><i>Amusmiṃ paṭigho natthi,</i></a><br>
<a><i>rāgo asmiṃ na vijjati;</i></a><br>
<a><i>Pathavīsamacittā te,</i></a><br>
<a><i>tādisā samaṇā mamā’”ti.</i></a></p>
</blockquote>
<p class="endsutta"><a data-var="Pathavīaṅgapañho → paṭhavyaṅgapañho (bj)" data-ref="sc8, ms28Mi_1762"><i>Pathavīaṅgapañho paṭhamo.</i></a></p>
</article>
</section>
</div>
</body>
</html>
