<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>8. Sūriyaṅgapañha</i></a></h1>
</div>
<p><a data-var="sūriyassa → suriyassa (bj, maku, pts-vp-pli1)" data-ref="sc1, ms28Mi_1810, msdiv252"><i>“Bhante nāgasena, ‘sūriyassa satta aṅgāni gahetabbānī’ti yaṃ vadesi, katamāni tāni satta aṅgāni gahetabbānī”ti?</i></a> <a><i>“Yathā, mahārāja, sūriyo sabbaṃ udakaṃ parisoseti;</i></a> <a><i>evameva kho, mahārāja, yoginā yogāvacarena sabbakilesā anavasesaṃ parisosetabbā.</i></a> <a><i>Idaṃ, mahārāja, sūriyassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1811"><i>Puna caparaṃ, mahārāja, sūriyo tamandhakāraṃ vidhamati;</i></a> <a><i>evameva kho, mahārāja, yoginā yogāvacarena sabbaṃ rāgatamaṃ dosatamaṃ mohatamaṃ mānatamaṃ diṭṭhitamaṃ kilesatamaṃ sabbaṃ duccaritatamaṃ vidhamayitabbaṃ.</i></a> <a><i>Idaṃ, mahārāja, sūriyassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1812"><i>Puna caparaṃ, mahārāja, sūriyo abhikkhaṇaṃ carati;</i></a> <a><i>evameva kho, mahārāja, yoginā yogāvacarena abhikkhaṇaṃ yoniso manasikāro kātabbo.</i></a> <a><i>Idaṃ, mahārāja, sūriyassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1813"><i>Puna caparaṃ, mahārāja, sūriyo raṃsimālī;</i></a> <a><i>evameva kho, mahārāja, yoginā yogāvacarena ārammaṇamālinā bhavitabbaṃ.</i></a> <a><i>Idaṃ, mahārāja, sūriyassa catutthaṃ aṅgaṃ gahetabbaṃ.</i></a></p>
<p><a data-ref="sc5, pts-vp-pli390, ms28Mi_1814"><i>Puna caparaṃ, mahārāja, sūriyo mahājanakāyaṃ santāpento carati;</i></a> <a><i>evameva kho, mahārāja, yoginā yogāvacarena ācārasīlaguṇavattappaṭipattiyā jhānavimokkhasamādhisamāpattiindriyabalabojjhaṅgasatipaṭṭhānasammappadhānaiddhipādehi sadevako loko santāpayitabbo.</i></a> <a><i>Idaṃ, mahārāja, sūriyassa pañcamaṃ aṅgaṃ gahetabbaṃ.</i></a></p>
<p><a data-var="kummaggapaṭipanne → kumaggapaṭipanne (maku, mr)" data-ref="sc6, ms28Mi_1815"><i>Puna caparaṃ, mahārāja, sūriyo rāhubhayā bhīto carati;</i></a> <a><i>evameva kho, mahārāja, yoginā yogāvacarena duccaritaduggativisamakantāravipākavinipātakilesajālajaṭite diṭṭhisaṅghāṭapaṭimukke kupathapakkhande kummaggapaṭipanne satte disvā mahatā saṃvegabhayena mānasaṃ saṃvejetabbaṃ.</i></a> <a><i>Idaṃ, mahārāja, sūriyassa chaṭṭhaṃ aṅgaṃ gahetabbaṃ.</i></a></p>
<p><a data-ref="sc7, ms28Mi_1816"><i>Puna caparaṃ, mahārāja, sūriyo kalyāṇapāpake dasseti;</i></a> <a><i>evameva kho, mahārāja, yoginā yogāvacarena indriyabalabojjhaṅgasatipaṭṭhānasammappadhānaiddhipādalokiyalokuttaradhammā dassetabbā.</i></a> <a><i>Idaṃ, mahārāja, sūriyassa sattamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena vaṅgīsena—</i></a></p>
<blockquote class="gatha">
<p><a data-ref="sc8, ms28Mi_1817"><i>‘Yathāpi sūriyo udayanto,</i></a><br>
<a><i>Rūpaṃ dasseti pāṇinaṃ;</i></a><br>
<a><i>Suciñca asuciñcāpi,</i></a><br>
<a><i>Kalyāṇañcāpi pāpakaṃ.</i></a></p>
<p><a data-ref="sc9, ms28Mi_1818"><i>Tathā bhikkhu dhammadharo,</i></a><br>
<a><i>avijjāpihitaṃ janaṃ;</i></a><br>
<a><i>Pathaṃ dasseti vividhaṃ,</i></a><br>
<a><i>ādiccovudayaṃ yathā’”ti.</i></a></p>
</blockquote>
<p class="endsutta"><a data-var="Sūriyaṅgapañho → suriyaṅgapañho (bj)" data-ref="sc10, ms28Mi_1819"><i>Sūriyaṅgapañho aṭṭhamo.</i></a></p>
</article>
</section>
</div>
</body>
</html>
