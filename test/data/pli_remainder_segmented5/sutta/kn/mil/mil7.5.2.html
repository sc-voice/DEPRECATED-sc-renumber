<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.5.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Upacikāvagga</i></a></p>
<h1><a><i>2. Biḷāraṅgapañha</i></a></h1>
</div>
<p><a data-var="biḷārassa → biḷālassa (bj); viḷārassa (maku)" data-ref="sc1, ms28Mi_1839, msdiv256"><i>“Bhante nāgasena, ‘biḷārassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, biḷāro guhāgatopi susiragatopi hammiyantaragatopi undūraṃyeva pariyesati;</i></a> <a><i>evameva kho, mahārāja, yoginā yogāvacarena gāmagatenāpi araññagatenāpi rukkhamūlagatenāpi suññāgāragatenāpi satataṃ samitaṃ appamattena kāyagatāsatibhojanaṃyeva pariyesitabbaṃ.</i></a> <a><i>Idaṃ, mahārāja, biḷārassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1840"><i>Puna caparaṃ, mahārāja, biḷāro āsanneyeva gocaraṃ pariyesati;</i></a> <a><i>evameva kho, mahārāja, yoginā yogāvacarena imesuyeva pañcasu upādānakkhandhesu udayabbayānupassinā viharitabbaṃ ‘iti rūpaṃ iti rūpassa samudayo iti rūpassa atthaṅgamo, iti vedanā iti vedanāya samudayo iti vedanāya atthaṅgamo, iti saññā iti saññāya samudayo iti saññāya atthaṅgamo, iti saṅkhārā iti saṅkhārānaṃ samudayo iti saṅkhārānaṃ atthaṅgamo, iti viññāṇaṃ iti viññāṇassa samudayo iti viññāṇassa atthaṅgamo’ti.</i></a> <a><i>Idaṃ, mahārāja, biḷārassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena—</i></a></p>
<blockquote class="gatha">
<p><a data-ref="sc3, ms28Mi_1841"><i>‘Na ito dūre bhavitabbaṃ,</i></a><br>
<a><i>bhavaggaṃ kiṃ karissati;</i></a><br>
<a><i>Paccuppannamhi vohāre,</i></a><br>
<a><i>sake kāyamhi vindathā’”ti.</i></a></p>
</blockquote>
<p class="endsutta"><a data-ref="sc4, ms28Mi_1842"><i>Biḷāraṅgapañho dutiyo.</i></a></p>
</article>
</section>
</div>
</body>
</html>
