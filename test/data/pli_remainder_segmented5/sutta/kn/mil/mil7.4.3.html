<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>3. Tejaṅgapañha</i></a></h1>
</div>
<p><a data-ref="sc1, ms28Mi_1770, msdiv247"><i>“Bhante nāgasena, ‘tejassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, tejo tiṇakaṭṭhasākhāpalāsaṃ ḍahati;</i></a> <a><i>evameva kho, mahārāja, yoginā yogāvacarena ye te abbhantarā vā bāhirā vā kilesā iṭṭhāniṭṭhārammaṇānubhavanā, sabbe te ñāṇagginā ḍahitabbā.</i></a> <a><i>Idaṃ, mahārāja, tejassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1771"><i>Puna caparaṃ, mahārāja, tejo niddayo akāruṇiko;</i></a> <a><i>evameva kho, mahārāja, yoginā yogāvacarena sabbakilesesu kāruññānuddayā na kātabbā.</i></a> <a><i>Idaṃ, mahārāja, tejassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1772"><i>Puna caparaṃ, mahārāja, tejo sītaṃ paṭihanati;</i></a> <a><i>evameva kho, mahārāja, yoginā yogāvacarena vīriyasantāpatejaṃ abhijanetvā kilesā paṭihantabbā.</i></a> <a><i>Idaṃ, mahārāja, tejassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1773"><i>Puna caparaṃ, mahārāja, tejo anunayappaṭighavippamutto uṇhamabhijaneti;</i></a> <a><i>evameva kho, mahārāja, yoginā yogāvacarena anunayappaṭighavippamuttena tejosamena cetasā viharitabbaṃ.</i></a> <a><i>Idaṃ, mahārāja, tejassa catutthaṃ aṅgaṃ gahetabbaṃ.</i></a></p>
<p><a data-var="vidhamitvā → vidhamati (bj, maku, pts-vp-pli1, mr)" data-ref="sc5, pts-vp-pli385, ms28Mi_1774"><i>Puna caparaṃ, mahārāja, tejo andhakāraṃ vidhamitvā ālokaṃ dassayati;</i></a> <a><i>evameva kho, mahārāja, yoginā yogāvacarena avijjandhakāraṃ vidhamitvā ñāṇālokaṃ dassayitabbaṃ.</i></a> <a><i>Idaṃ, mahārāja, tejassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena sakaṃ puttaṃ rāhulaṃ ovadantena—</i></a></p>
<p><a data-ref="sc6, ms28Mi_1775"><i>‘Tejosamaṃ, rāhula, bhāvanaṃ bhāvehi.</i></a> <a><i>Tejosamaṃ hi te, rāhula, bhāvanaṃ bhāvayato uppannā manāpāmanāpā phassā cittaṃ na pariyādāya ṭhassantī’”ti.</i></a></p>
<p class="endsutta"><a data-ref="sc7, ms28Mi_1776"><i>Tejaṅgapañho tatiyo.</i></a></p>
</article>
</section>
</div>
</body>
</html>
