<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.11">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>11. Sampakkhandanalakkhaṇasaddhāpañha</i></a></h1>
</div>
<p><a data-ref="sc1, ms28Mi_147, msdiv34"><i>“Kathaṃ, bhante, sampakkhandanalakkhaṇā saddhā”ti?</i></a> <a><i>“Yathā, mahārāja, yogāvacaro aññesaṃ cittaṃ vimuttaṃ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṃ karoti appattassa pattiyā anadhigatassa adhigamāya asacchikatassa sacchikiriyāya.</i></a> <a><i>Evaṃ kho, mahārāja, sampakkhandanalakkhaṇā saddhā”ti.</i></a></p>
<p><a data-ref="sc2, pts-vp-pli36, ms28Mi_148"><i>“Opammaṃ karohī”ti.</i></a> <a><i>“Yathā, mahārāja, uparipabbate mahāmegho abhippavasseyya, taṃ udakaṃ yathāninnaṃ pavattamānaṃ pabbatakandarapadarasākhā paripūretvā nadiṃ paripūreyya, sā ubhato kūlāni saṃvissandantī gaccheyya, atha mahājanakāyo āgantvā tassā nadiyā uttānataṃ vā gambhīrataṃ vā ajānanto bhīto vitthato tīre tiṭṭheyya, athaññataro puriso āgantvā attano thāmañca balañca sampassanto gāḷhaṃ kacchaṃ bandhitvā pakkhanditvā tareyya, taṃ tiṇṇaṃ passitvā mahājanakāyopi tareyya;</i></a> <a><i>evameva kho, mahārāja, yogāvacaro aññesaṃ cittaṃ vimuttaṃ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṃ karoti appattassa pattiyā anadhigatassa adhigamāya asacchikatassa sacchikiriyāya.</i></a> <a><i>Evaṃ kho, mahārāja, sampakkhandanalakkhaṇā saddhāti.</i></a> <a><i>Bhāsitampetaṃ, mahārāja, bhagavatā saṃyuttanikāyavare—</i></a></p>
<blockquote class="gatha">
<p><a data-ref="sc3, ms28Mi_149"><i>‘Saddhāya taratī oghaṃ,</i></a><br>
<a><i>appamādena aṇṇavaṃ;</i></a><br>
<a><i>Vīriyena dukkhamacceti,</i></a><br>
<a><i>paññāya parisujjhatī’”ti.</i></a></p>
</blockquote>
<p><a data-ref="sc4, ms28Mi_150"><i>“Kallosi, bhante nāgasenā”ti.</i></a></p>
<p class="endsutta"><a data-var="Sampakkhandanalakkhaṇasaddhāpañho → saddhālakkhaṇapañho (maku)" data-ref="sc5, ms28Mi_151"><i>Sampakkhandanalakkhaṇasaddhāpañho ekādasamo.</i></a></p>
</article>
</section>
</div>
</body>
</html>
