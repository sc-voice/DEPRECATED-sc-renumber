<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.2.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Gadrabhavagga</i></a></p>
<h1><a><i>1. Gadrabhaṅgapañha</i></a></h1>
</div>
<p><a data-ref="sc1, pts-vp-pli366, ms28Mi_1657, msdiv225"><i>“Bhante nāgasena, ‘gadrabhassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?</i></a> <a><i>“Yathā, mahārāja, gadrabho nāma saṅkārakūṭepi catukkepi siṅghāṭakepi gāmadvārepi thusarāsimhipi yattha katthaci sayati, na sayanabahulo hoti;</i></a> <a><i>evameva kho, mahārāja, yoginā yogāvacarena tiṇasanthārepi paṇṇasanthārepi kaṭṭhamañcakepi chamāyapi yattha katthaci cammakhaṇḍaṃ pattharitvā yattha katthaci sayitabbaṃ, na sayanabahulena bhavitabbaṃ.</i></a> <a><i>Idaṃ, mahārāja, gadrabhassa ekaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena ‘kaliṅgarūpadhānā, bhikkhave, etarahi mama sāvakā viharanti appamattā ātāpino padhānasmin’ti.</i></a> <a><i>Bhāsitampetaṃ, mahārāja, therena sāriputtena dhammasenāpatināpi—</i></a></p>
<blockquote class="gatha">
<p><a data-ref="sc2, ms28Mi_1658"><i>‘Pallaṅkena nisinnassa,</i></a><br>
<a><i>jaṇṇuke nābhivassati;</i></a><br>
<a><i>Alaṃ phāsuvihārāya,</i></a><br>
<a><i>pahitattassa bhikkhuno’”ti.</i></a></p>
</blockquote>
<p class="endsutta"><a data-ref="sc3, ms28Mi_1659"><i>Gadrabhaṅgapañho paṭhamo.</i></a></p>
</article>
</section>
</div>
</body>
</html>
