<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.5.5">
<article>
<div class="hgroup">
<p class="division"><a><i>Milindapañha</i></a></p>
<p><a><i>Buddhavagga</i></a></p>
<h1><a><i>5. Asaṅkamanapaṭisandahanapañha</i></a></h1>
</div>
<p><a data-ref="sc1, ms28Mi_372, msdiv77"><i>Rājā āha—</i></a> <a><i>“bhante nāgasena, na ca saṅkamati paṭisandahati cā”ti?</i></a> <a><i>“Āma, mahārāja, na ca saṅkamati paṭisandahati cā”ti.</i></a> <a><i>“Kathaṃ, bhante nāgasena, na ca saṅkamati paṭisandahati ca, opammaṃ karohī”ti?</i></a> <a><i>“Yathā, mahārāja, kocideva puriso padīpato padīpaṃ padīpeyya, kiṃ nu kho so, mahārāja, padīpo padīpamhā saṅkanto”ti?</i></a> <a><i>“Na hi, bhante”ti.</i></a> <a><i>“Evameva kho, mahārāja, na ca saṅkamati paṭisandahati cā”ti.</i></a></p>
<p><a data-ref="sc2, ms28Mi_373"><i>“Bhiyyo opammaṃ karohī”ti.</i></a> <a><i>“Abhijānāsi nu tvaṃ, mahārāja, daharako santo silokācariyassa santike kiñci silokaṃ gahitan”ti?</i></a> <a><i>“Āma, bhante”ti.</i></a> <a><i>“Kiṃ nu kho, mahārāja, so siloko ācariyamhā saṅkanto”ti?</i></a> <a><i>“Na hi, bhante”ti.</i></a> <a><i>“Evameva kho, mahārāja, na ca saṅkamati paṭisandahati cā”ti.</i></a></p>
<p><a data-ref="sc3, ms28Mi_374"><i>“Kallosi, bhante nāgasenā”ti.</i></a></p>
<p class="endsutta"><a data-var="Asaṅkamanapaṭisandahanapañho → na ca saṃkamati paṭisandhihanapañho (maku)" data-ref="sc4, ms28Mi_375"><i>Asaṅkamanapaṭisandahanapañho pañcamo.</i></a></p>
</article>
</section>
</div>
</body>
</html>
