<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.3.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Vicāravagga</i></a></p>
<h1><a><i>3. Koṭipaññāyanapañha</i></a></h1>
</div>
<p><a data-ref="sc1, pts-vp-pli52, ms28Mi_237, msdiv51"><i>Rājā āha—</i></a> <a><i>“bhante nāgasena, yaṃ panetaṃ brūsi ‘purimā koṭi na paññāyatī’ti, katamā ca sā purimā koṭī”ti?</i></a> <a><i>“Yo kho, mahārāja, atīto addhā, esā purimā koṭī”ti.</i></a> <a><i>“Bhante nāgasena, yaṃ panetaṃ brūsi ‘purimā koṭi na paññāyatī’ti, kiṃ pana, bhante, sabbāpi purimā koṭi na paññāyatī”ti?</i></a> <a><i>“Kāci, mahārāja, paññāyati, kāci na paññāyatī”ti.</i></a> <a><i>“Katamā, bhante, paññāyati, katamā na paññāyatī”ti?</i></a> <a><i>“Ito pubbe, mahārāja, sabbena sabbaṃ sabbathā sabbaṃ avijjā nāhosīti esā purimā koṭi na paññāyati, yaṃ ahutvā sambhoti, hutvā paṭivigacchati, esā purimā koṭi paññāyatī”ti.</i></a></p>
<p><a data-ref="sc2, ms28Mi_238"><i>“Bhante nāgasena, yaṃ ahutvā sambhoti, hutvā paṭivigacchati, nanu taṃ ubhato chinnaṃ atthaṃ gacchatī”ti?</i></a> <a><i>“Yadi, mahārāja, ubhato chinnaṃ atthaṃ gacchati, ubhato chinnā sakkā vaḍḍhetun”ti?</i></a> <a><i>“Āma sāpi sakkā vaḍḍhetun”ti.</i></a> <a><i>“Nāhaṃ, bhante, etaṃ pucchāmi koṭito sakkā vaḍḍhetun”ti?</i></a> <a><i>“Āma sakkā vaḍḍhetun”ti.</i></a></p>
<p><a data-ref="sc3, ms28Mi_239"><i>“Opammaṃ karohī”ti.</i></a> <a><i>Thero tassa rukkhūpamaṃ akās, “khandhā ca kevalassa dukkhakkhandhassa bījānī”ti.</i></a></p>
<p><a data-ref="sc4, ms28Mi_240"><i>“Kallosi, bhante nāgasenā”ti.</i></a></p>
<p class="endsutta"><a data-var="Koṭipaññāyanapañho → koṭiyā purimapañho (maku)" data-ref="sc5, ms28Mi_241"><i>Koṭipaññāyanapañho tatiyo.</i></a></p>
</article>
</section>
</div>
</body>
</html>
