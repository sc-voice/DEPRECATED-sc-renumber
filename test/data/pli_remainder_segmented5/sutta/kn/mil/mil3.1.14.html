<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.14">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>14. Samādhipañha</i></a></h1>
</div>
<p><a data-ref="sc1, ms28Mi_163, msdiv37"><i>Rājā āha—</i></a> <a><i>“bhante nāgasena, kiṃlakkhaṇo samādhī”ti?</i></a> <a><i>“Pamukhalakkhaṇo, mahārāja, samādhi, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā”ti.</i></a></p>
<p><a data-ref="sc2, ms28Mi_164"><i>“Opammaṃ karohī”ti.</i></a> <a><i>“Yathā, mahārāja, kūṭāgārassa yā kāci gopānasiyo, sabbā tā kūṭaṅgamā honti kūṭaninnā kūṭasamosaraṇā, kūṭaṃ tāsaṃ aggamakkhāyati;</i></a> <a><i>evameva kho, mahārāja, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā”ti.</i></a></p>
<p><a data-var="tappamukhā → tampamukhā (maku, mr)" data-ref="sc3, pts-vp-pli39, ms28Mi_165"><i>“Bhiyyo opammaṃ karohī”ti.</i></a> <a><i>“Yathā, mahārāja, koci rājā caturaṅginiyā senāya saddhiṃ saṅgāmaṃ otareyya, sabbāva senā hatthī ca assā ca rathā ca pattī ca tappamukhā bhaveyyuṃ tanninnā tappoṇā tappabbhārā taṃyeva anupariyāyeyyuṃ;</i></a> <a><i>evameva kho, mahārāja, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā.</i></a> <a><i>Evaṃ kho, mahārāja, pamukhalakkhaṇo samādhi.</i></a> <a><i>Bhāsitampetaṃ, mahārāja, bhagavatā—</i></a> <a><i>‘samādhiṃ, bhikkhave, bhāvetha, samāhito, bhikkhave, bhikkhu yathābhūtaṃ pajānātī’”ti.</i></a></p>
<p><a data-ref="sc4, ms28Mi_166"><i>“Kallosi, bhante nāgasenā”ti.</i></a></p>
<p class="endsutta"><a data-var="Samādhipañho → samādhilakkhaṇapañho (maku)" data-ref="sc5, ms28Mi_167"><i>Samādhipañho cuddasamo.</i></a></p>
</article>
</section>
</div>
</body>
</html>
