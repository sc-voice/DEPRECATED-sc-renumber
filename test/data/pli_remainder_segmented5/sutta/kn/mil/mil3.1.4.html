<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>4. Anantakāyapañha</i></a></h1>
</div>
<p><a data-ref="sc1, ms28Mi_108, msdiv27"><i>Atha kho milindassa rañño etadahosi—</i></a> <a><i>“paṇḍito kho ayaṃ bhikkhu paṭibalo mayā saddhiṃ sallapituṃ, bahukāni ca me ṭhānāni pucchitabbāni bhavissanti, yāva apucchitāniyeva tāni ṭhānāni bhavissanti, atha sūriyo atthaṃ gamissati, yannūnāhaṃ sve antepure sallapeyyan”ti.</i></a></p>
<p><a data-ref="sc2, ms28Mi_109"><i>Atha kho rājā devamantiyaṃ etadavoca—</i></a> <a><i>“tena hi tvaṃ, devamantiya, bhadantassa āroceyyāsi ‘sve antepure raññā saddhiṃ sallāpo bhavissatī’”ti.</i></a> <a><i>Idaṃ vatvā milindo rājā uṭṭhāyāsanā theraṃ nāgasenaṃ āpucchitvā rathaṃ abhirūhitvā “nāgaseno nāgaseno”ti sajjhāyaṃ karonto pakkāmi.</i></a></p>
<p><a data-ref="sc3, pts-vp-pli30, ms28Mi_110"><i>Atha kho devamantiyo āyasmantaṃ nāgasenaṃ etadavoca—</i></a> <a><i>“rājā, bhante, milindo evamāha—</i></a> <a><i>‘sve antepure raññā saddhiṃ sallāpo bhavissatī’”ti.</i></a> <a><i>“Suṭṭhū”ti thero abbhānumodi.</i></a> <a><i>Atha kho tassā rattiyā accayena devamantiyo ca anantakāyo ca maṅkuro ca sabbadinno ca yena milindo rājā tenupasaṅkamiṃsu, upasaṅkamitvā rājānaṃ milindaṃ etadavocuṃ—</i></a> <a><i>“āgacchatu, mahārāja, bhadanto nāgaseno”ti?</i></a> <a><i>“Āma āgacchatū”ti.</i></a> <a><i>“Kittakehi bhikkhūhi saddhiṃ āgacchatū”ti?</i></a> <a><i>“Yattake bhikkhū icchati, tattakehi bhikkhūhi saddhiṃ āgacchatū”ti.</i></a></p>
<p><a data-ref="sc4, ms28Mi_111"><i>Atha kho sabbadinno āha—</i></a> <a><i>“āgacchatu, mahārāja, dasahi bhikkhūhi saddhin”ti.</i></a> <a><i>Dutiyampi kho rājā āha—</i></a> <a><i>“yattake bhikkhū icchati, tattakehi bhikkhūhi saddhiṃ āgacchatū”ti.</i></a> <a><i>Dutiyampi kho sabbadinno āha—</i></a> <a><i>“āgacchatu, mahārāja, dasahi bhikkhūhi saddhin”ti.</i></a> <a><i>Tatiyampi kho rājā āha—</i></a> <a><i>“yattake bhikkhū icchati, tattakehi bhikkhūhi saddhiṃ āgacchatū”ti.</i></a> <a><i>Tatiyampi kho sabbadinno āha—</i></a> <a><i>“āgacchatu, mahārāja, dasahi bhikkhūhi saddhin”ti.</i></a> <a><i>“Sabbo panāyaṃ sakkāro paṭiyādito, ahaṃ bhaṇāmi ‘yattake bhikkhū icchati, tattakehi bhikkhūhi saddhiṃ āgacchatū’ti.</i></a> <a><i>Ayaṃ bhaṇe sabbadinno aññathā bhaṇati, kiṃ nu mayaṃ nappaṭibalā bhikkhūnaṃ bhojanaṃ dātun”ti?</i></a> <a><i>Evaṃ vutte, sabbadinno maṅku ahosi.</i></a></p>
<p><a data-ref="sc5, ms28Mi_112"><i>Atha kho devamantiyo ca anantakāyo ca maṅkuro ca yenāyasmā nāgaseno tenupasaṅkamiṃsu, upasaṅkamitvā āyasmantaṃ nāgasenaṃ etadavocuṃ—</i></a> <a><i>“rājā, bhante, milindo evamāha—</i></a> <a><i>‘yattake bhikkhū icchati, tattakehi bhikkhūhi saddhiṃ āgacchatū’”ti.</i></a> <a><i>Atha kho āyasmā nāgaseno pubbaṇhasamayaṃ nivāsetvā pattacīvaramādāya asītiyā bhikkhusahassehi saddhiṃ sāgalaṃ pāvisi.</i></a></p>
<p><a data-ref="sc6, pts-vp-pli31, ms28Mi_113"><i>Atha kho anantakāyo āyasmantaṃ nāgasenaṃ nissāya gacchanto āyasmantaṃ nāgasenaṃ etadavoca—</i></a> <a><i>“bhante nāgasena, yaṃ panetaṃ brūsi ‘nāgaseno’ti, katamo ettha nāgaseno”ti?</i></a> <a><i>Thero āha—</i></a> <a><i>“ko panettha ‘nāgaseno’ti maññasī”ti?</i></a> <a><i>“Yo so, bhante, abbhantare vāto jīvo pavisati ca nikkhamati ca, so ‘nāgaseno’ti maññāmī”ti.</i></a> <a><i>“Yadi paneso vāto nikkhamitvā nappaviseyya, pavisitvā na nikkhameyya, jīveyya nu kho so puriso”ti?</i></a> <a><i>“Na hi, bhante”ti.</i></a> <a><i>“Ye panime saṅkhadhamakā saṅkhaṃ dhamenti, tesaṃ vāto puna pavisatī”ti?</i></a> <a><i>“Na hi, bhante”ti.</i></a> <a><i>“Ye panime vaṃsadhamakā vaṃsaṃ dhamenti, tesaṃ vāto puna pavisatī”ti?</i></a> <a><i>“Na hi, bhante”ti.</i></a> <a><i>“Ye panime siṅgadhamakā siṅgaṃ dhamenti, tesaṃ vāto puna pavisatī”ti?</i></a> <a><i>“Na hi, bhante”ti.</i></a> <a><i>“Atha kissa pana te na marantī”ti.</i></a> <a><i>“Nāhaṃ paṭibalo tayā vādinā saddhiṃ sallapituṃ, sādhu, bhante, atthaṃ jappehī”ti.</i></a> <a><i>“Neso jīvo, assāsapassāsā nāmete kāyasaṅkhārā”ti thero abhidhammakathaṃ kathesi.</i></a> <a><i>Atha anantakāyo upāsakattaṃ paṭivedesīti.</i></a></p>
<p class="endsutta"><a data-ref="sc7, ms28Mi_114"><i>Anantakāyapañho catuttho.</i></a></p>
</article>
</section>
</div>
</body>
</html>
