<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>9. Sakkaṅgapañha</i></a></h1>
</div>
<p><a data-ref="sc1, ms28Mi_1820, msdiv253"><i>“Bhante nāgasena, ‘sakkassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, sakko ekantasukhasamappito;</i></a> <a><i>evameva kho, mahārāja, yoginā yogāvacarena ekantapavivekasukhābhiratena bhavitabbaṃ.</i></a> <a><i>Idaṃ, mahārāja, sakkassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli391, ms28Mi_1821"><i>Puna caparaṃ, mahārāja, sakko deve disvā paggaṇhāti, hāsamabhijaneti;</i></a> <a><i>evameva kho, mahārāja, yoginā yogāvacarena kusalesu dhammesu alīnamatanditaṃ santaṃ mānasaṃ paggahetabbaṃ, hāsamabhijanetabbaṃ, uṭṭhahitabbaṃ ghaṭitabbaṃ vāyamitabbaṃ.</i></a> <a><i>Idaṃ, mahārāja, sakkassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1822"><i>Puna caparaṃ, mahārāja, sakkassa anabhirati nuppajjati;</i></a> <a><i>evameva kho, mahārāja, yoginā yogāvacarena suññāgāre anabhirati na uppādetabbā.</i></a> <a><i>Idaṃ, mahārāja, sakkassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena subhūtinā—</i></a></p>
<blockquote class="gatha">
<p><a data-ref="sc4, ms28Mi_1823"><i>‘Sāsane te mahāvīra,</i></a><br>
<a><i>yato pabbajito ahaṃ;</i></a><br>
<a><i>Nābhijānāmi uppannaṃ,</i></a><br>
<a><i>mānasaṃ kāmasaṃhitan’”ti.</i></a></p>
</blockquote>
<p class="endsutta"><a data-ref="sc5, ms28Mi_1824"><i>Sakkaṅgapañho navamo.</i></a></p>
</article>
</section>
</div>
</body>
</html>
