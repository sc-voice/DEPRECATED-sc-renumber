<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil6.1.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Anumānapañha</i></a></p>
<p><a><i>Buddhavagga</i></a></p>
<h1><a><i>7. Abhisamayantarāyakarapañha</i></a></h1>
</div>
<p><a data-ref="sc1, pts-vp-pli255, ms28Mi_1127, msdiv177"><i>“Bhante nāgasena, idha yo koci gihī pārājikaṃ ajjhāpanno bhaveyya, so aparena samayena pabbājeyya, attanāpi so na jāneyya ‘gihipārājikaṃ ajjhāpannosmī’ti, napi tassa añño koci ācikkheyya ‘gihipārājikaṃ ajjhāpannosī’ti.</i></a> <a><i>So ca tathattāya paṭipajjeyya, api nu tassa dhammābhisamayo bhaveyyā”ti?</i></a> <a><i>“Na hi, mahārājā”ti.</i></a> <a><i>“Kena, bhante, kāraṇenā”ti?</i></a> <a><i>“Yo tassa hetu dhammābhisamayāya, so tassa samucchinno, tasmā dhammābhisamayo na bhavatī”ti.</i></a></p>
<p><a data-ref="sc2, ms28Mi_1128"><i>“Bhante nāgasena, tumhe bhaṇatha—</i></a> <a><i>‘jānantassa kukkuccaṃ hoti, kukkucce sati āvaraṇaṃ hoti, āvaṭe citte dhammābhisamayo na hotī’ti.</i></a> <a><i>Imassa pana ajānantassa akukkuccajātassa santacittassa viharato kena kāraṇena dhammābhisamayo na hoti, visamena visameneso pañho gacchati, cintetvā visajjethā”ti.</i></a></p>
<p><a data-ref="sc3, ms28Mi_1129"><i>“Ruhati, mahārāja, sukaṭṭhe sukalale maṇḍakhette sāradaṃ sukhasayitaṃ bījan”ti?</i></a> <a><i>“Āma, bhante”ti.</i></a> <a><i>“Api nu, mahārāja, taññeva bījaṃ ghanaselasilātale ruheyyā”ti?</i></a> <a><i>“Na hi, bhante”ti.</i></a> <a><i>“Kissa pana, mahārāja, taññeva bījaṃ kalale ruhati, kissa ghanasele na ruhatī”ti?</i></a> <a><i>“Natthi, bhante, tassa bījassa ruhanāya ghanasele hetu, ahetunā bījaṃ na ruhatī”ti.</i></a> <a><i>“Evameva kho, mahārāja, yena hetunā tassa dhammābhisamayo bhaveyya, so tassa hetu samucchinno, ahetunā dhammābhisamayo na hoti.</i></a></p>
<p><a data-ref="sc4, pts-vp-pli256, ms28Mi_1130"><i>Yathā vā pana, mahārāja, daṇḍaleḍḍulaguḷamuggarā pathaviyā ṭhānamupagacchanti, api nu, mahārāja, teyeva daṇḍaleḍḍulaguḷamuggarā gagane ṭhānamupagacchantī”ti?</i></a> <a><i>“Na hi, bhante”ti.</i></a> <a><i>“Kiṃ panettha, mahārāja, kāraṇaṃ, yena kāraṇena teyeva daṇḍaleḍḍulaguḷamuggarā pathaviyā ṭhānamupagacchanti, kena kāraṇena gagane na tiṭṭhantī”ti?</i></a> <a><i>“Natthi, bhante, tesaṃ daṇḍaleḍḍulaguḷamuggarānaṃ patiṭṭhānāya ākāse hetu, ahetunā na tiṭṭhantī”ti.</i></a> <a><i>“Evameva kho, mahārāja, tassa tena dosena abhisamayahetu samucchinno, hetusamugghāte ahetunā abhisamayo na hotīti.</i></a></p>
<p><a data-ref="sc5, ms28Mi_1131"><i>Yathā vā pana, mahārāja, thale aggi jalati, api nu kho, mahārāja, soyeva aggi udake jalatī”ti?</i></a> <a><i>“Na hi, bhante”ti.</i></a> <a><i>“Kiṃ panettha, mahārāja, kāraṇaṃ, yena kāraṇena soyeva aggi thale jalati, kena kāraṇena udake na jalatī”ti?</i></a> <a><i>“Natthi, bhante, aggissa jalanāya udake hetu, ahetunā na jalatī”ti.</i></a> <a><i>“Evameva kho, mahārāja, tassa tena dosena abhisamayahetu samucchinno, hetusamugghāte ahetunā dhammābhisamayo na hotī”ti.</i></a></p>
<p><a data-ref="sc6, ms28Mi_1132"><i>“Bhante nāgasena, punapetaṃ atthaṃ cintehi, na me tattha cittasaññatti bhavati, ajānantassa asati kukkucce āvaraṇaṃ hotīti, kāraṇena maṃ saññāpehī”ti.</i></a> <a><i>“Api nu, mahārāja, visaṃ halāhalaṃ ajānantena khāyitaṃ jīvitaṃ haratī”ti?</i></a> <a><i>“Āma, bhante”ti.</i></a> <a><i>“Evameva kho, mahārāja, ajānantenapi kataṃ pāpaṃ abhisamayantarāyakaraṃ hoti.</i></a></p>
<p><a data-ref="sc7, ms28Mi_1133"><i>Api nu, mahārāja, aggi ajānitvā akkamantaṃ ḍahatī”ti?</i></a> <a><i>“Āma, bhante”ti.</i></a> <a><i>“Evameva kho, mahārāja, ajānantenapi kataṃ pāpaṃ abhisamayantarāyakaraṃ hoti.</i></a></p>
<p><a data-ref="sc8, ms28Mi_1134"><i>Api nu, mahārāja, ajānantaṃ āsīviso ḍaṃsitvā jīvitaṃ haratī”ti?</i></a> <a><i>“Āma, bhante”ti.</i></a> <a><i>“Evameva kho, mahārāja, ajānantenapi kataṃ pāpaṃ abhisamayantarāyakaraṃ hoti.</i></a></p>
<p><a data-ref="sc9, ms28Mi_1135"><i>Nanu, mahārāja, kāliṅgarājā samaṇakolañño sattaratanaparikiṇṇo hatthiratanamabhiruyha kuladassanāya gacchanto ajānantopi nāsakkhi bodhimaṇḍassa uparito gantuṃ, idamettha, mahārāja, kāraṇaṃ, yena kāraṇena ajānantenapi kataṃ pāpaṃ abhisamayantarāyakaraṃ hotī”ti?</i></a> <a><i>“Jinabhāsitaṃ, bhante nāgasena, kāraṇaṃ na sakkā paṭikkosituṃ, esovetassa attho tathā sampaṭicchāmī”ti.</i></a></p>
<p class="endsutta"><a data-var="Abhisamayantarāyakarapañho → abhisamayantarāyapañho (bj); gihino pārājikajjhāpannassa abhisamayantarāyakarapañho (maku)" data-ref="sc10, ms28Mi_1136"><i>Abhisamayantarāyakarapañho sattamo.</i></a></p>
</article>
</section>
</div>
</body>
</html>
