<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil6.2.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Anumānapañha</i></a></p>
<p><a><i>Nippapañcavagga</i></a></p>
<h1><a><i>3. Khīṇāsavasatisammosapañha</i></a></h1>
</div>
<p><a data-ref="sc1, ms28Mi_1174, msdiv182"><i>“Bhante nāgasena, atthi arahato satisammoso”ti?</i></a> <a><i>“Vigatasatisammosā kho, mahārāja, arahanto, natthi arahantānaṃ satisammoso”ti.</i></a> <a><i>“Āpajjeyya pana, bhante, arahā āpattin”ti?</i></a> <a><i>“Āma, mahārājā”ti.</i></a> <a><i>“Kismiṃ vatthusmin”ti?</i></a> <a><i>“Kuṭikāre, mahārāja, sañcaritte, vikāle kālasaññāya, pavārite appavāritasaññāya, anatiritte atirittasaññāyā”ti.</i></a></p>
<p><a data-ref="sc2, ms28Mi_1175"><i>“Bhante nāgasena, tumhe bhaṇatha—</i></a> <a><i>‘ye āpattiṃ āpajjanti, te dvīhi kāraṇehi āpajjanti anādariyena vā ajānanena vā’ti.</i></a> <a><i>Api nu kho, bhante, arahato anādariyaṃ hoti, yaṃ arahā āpattiṃ āpajjatī”ti?</i></a> <a><i>“Na hi, mahārājā”ti.</i></a></p>
<p><a data-ref="sc3, ms28Mi_1176"><i>“Yadi, bhante nāgasena, arahā āpattiṃ āpajjati, natthi ca arahato anādariyaṃ, tena hi atthi arahato satisammoso”ti?</i></a> <a><i>“Natthi, mahārāja, arahato satisammoso, āpattiñca arahā āpajjatī”ti.</i></a></p>
<p><a data-ref="sc4, ms28Mi_1177"><i>“Tena hi, bhante, kāraṇena maṃ saññāpehi, kiṃ tattha kāraṇan”ti?</i></a> <a><i>“Dveme, mahārāja, kilesā lokavajjaṃ paṇṇattivajjañcāti.</i></a> <a><i>Katamaṃ, mahārāja, lokavajjaṃ?</i></a> <a><i>Dasa akusalakammapathā, idaṃ vuccati lokavajjaṃ.</i></a> <a><i>Katamaṃ paṇṇattivajjaṃ?</i></a> <a><i>Yaṃ loke atthi samaṇānaṃ ananucchavikaṃ ananulomikaṃ, gihīnaṃ anavajjaṃ.</i></a> <a><i>Tattha bhagavā sāvakānaṃ sikkhāpadaṃ paññapeti ‘yāvajīvaṃ anatikkamanīyan’ti.</i></a> <a><i>Vikālabhojanaṃ, mahārāja, lokassa anavajjaṃ, taṃ jinasāsane vajjaṃ.</i></a> <a><i>Bhūtagāmavikopanaṃ, mahārāja, lokassa anavajjaṃ, taṃ jinasāsane vajjaṃ.</i></a> <a><i>Udake hassadhammaṃ, mahārāja, lokassa anavajjaṃ, taṃ jinasāsane vajjaṃ.</i></a> <a><i>Iti evarūpāni evarūpāni, mahārāja, jinasāsane vajjāni, idaṃ vuccati paṇṇattivajjaṃ.</i></a> <a><i>Lokavajjaṃ abhabbo khīṇāsavo taṃ ajjhācarituṃ.</i></a></p>
<p><a data-ref="sc5, pts-vp-pli267, ms28Mi_1178"><i>Yaṃ kilesaṃ paṇṇattivajjaṃ, taṃ ajānanto āpajjeyya.</i></a> <a><i>Avisayo, mahārāja, ekaccassa arahato sabbaṃ jānituṃ, na hi tassa balaṃ atthi sabbaṃ jānituṃ.</i></a> <a><i>Anaññātaṃ, mahārāja, arahato itthipurisānaṃ nāmampi gottampi, maggopi tassa mahiyā anaññāto;</i></a> <a><i>vimuttiṃyeva, mahārāja, ekacco arahā jāneyya;</i></a> <a><i>chaḷabhiñño arahā sakavisayaṃ jāneyya;</i></a> <a><i>sabbaññū, mahārāja, tathāgatova sabbaṃ jānātī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Khīṇāsavasatisammosapañho → arahato satisammosapañho (bj, maku)" data-ref="sc6, ms28Mi_1179"><i>Khīṇāsavasatisammosapañho tatiyo.</i></a></p>
</article>
</section>
</div>
</body>
</html>
