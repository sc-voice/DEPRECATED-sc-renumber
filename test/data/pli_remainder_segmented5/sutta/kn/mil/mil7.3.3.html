<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.3.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Samuddavagga</i></a></p>
<h1><a><i>3. Bījaṅgapañha</i></a></h1>
</div>
<p><a data-ref="sc1, ms28Mi_1715, msdiv237"><i>“Bhante nāgasena, ‘bījassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, bījaṃ appakampi samānaṃ bhaddake khette vuttaṃ deve sammā dhāraṃ pavecchante subahūni phalāni anudassati;</i></a> <a><i>evameva kho, mahārāja, yoginā yogāvacarena yathā paṭipāditaṃ sīlaṃ kevalaṃ sāmaññaphalamanudassati.</i></a> <a><i>Evaṃ sammā paṭipajjitabbaṃ.</i></a> <a><i>Idaṃ, mahārāja, bījassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli376, ms28Mi_1716"><i>Puna caparaṃ, mahārāja, bījaṃ suparisodhite khette ropitaṃ khippameva saṃvirūhati;</i></a> <a><i>evameva kho, mahārāja, yoginā yogāvacarena mānasaṃ supariggahitaṃ suññāgāre parisodhitaṃ satipaṭṭhānakhettavare khittaṃ khippameva virūhati.</i></a> <a><i>Idaṃ, mahārāja, bījassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena anuruddhena—</i></a></p>
<blockquote class="gatha">
<p><a data-var="Yathāpi khette → yathā khette (bj)" data-ref="sc3, ms28Mi_1717"><i>‘Yathāpi khette parisuddhe,</i></a><br>
<a><i>bījañcassa patiṭṭhitaṃ;</i></a><br>
<a><i>Vipulaṃ tassa phalaṃ hoti,</i></a><br>
<a><i>api toseti kassakaṃ.</i></a></p>
<p><a data-ref="sc4, ms28Mi_1718"><i>Tatheva yogino cittaṃ,</i></a><br>
<a><i>suññāgāre visodhitaṃ;</i></a><br>
<a><i>Satipaṭṭhānakhettamhi,</i></a><br>
<a><i>khippameva virūhatī’”ti.</i></a></p>
</blockquote>
<p class="endsutta"><a data-ref="sc5, ms28Mi_1719"><i>Bījaṅgapañho tatiyo.</i></a></p>
</article>
</section>
</div>
</body>
</html>
