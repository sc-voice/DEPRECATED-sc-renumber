<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil6.3.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Anumānapañha</i></a></p>
<p><a><i>Vessantaravagga</i></a></p>
<h1><a><i>2. Dukkarakārikapañha</i></a></h1>
</div>
<p><a data-ref="sc1, ms28Mi_1244, msdiv191"><i>“Bhante nāgasena, sabbeva bodhisattā dukkarakārikaṃ karonti, udāhu gotameneva bodhisattena dukkarakārikā katā”ti?</i></a> <a><i>“Natthi, mahārāja, sabbesaṃ bodhisattānaṃ dukkarakārikā, gotameneva bodhisattena dukkarakārikā katā”ti.</i></a></p>
<p><a data-var="padhānavemattatā → addhānavemattatā (bj, maku, pts-vp-pli1)" data-ref="sc2, pts-vp-pli285, ms28Mi_1245"><i>“Bhante nāgasena, yadi evaṃ ayuttaṃ, yaṃ bodhisattānaṃ bodhisattehi vemattatā hotī”ti.</i></a> <a data-var="buddhaguṇe → buddhadhamme (si, pts-vp-pli1); buddhadhammehi (maku)"><i>“Catūhi, mahārāja, ṭhānehi bodhisattānaṃ bodhisattehi vemattatā hoti.</i></a> <a><i>Katamehi catūhi?</i></a> <a><i>Kulavemattatā padhānavemattatā āyuvemattatā pamāṇavemattatāti.</i></a> <a><i>Imehi kho, mahārāja, catūhi ṭhānehi bodhisattānaṃ bodhisattehi vemattatā hoti.</i></a> <a><i>Sabbesampi, mahārāja, buddhānaṃ rūpe sīle samādhimhi paññāya vimuttiyā vimuttiñāṇadassane catuvesārajje dasatathāgatabale chaasādhāraṇañāṇe cuddasabuddhañāṇe aṭṭhārasabuddhadhamme kevale ca buddhaguṇe natthi vemattatā, sabbepi buddhā buddhadhammehi samasamā”ti.</i></a></p>
<p><a data-ref="sc3, ms28Mi_1246"><i>“Yadi, bhante nāgasena, sabbepi buddhā buddhadhammehi samasamā, kena kāraṇena gotameneva bodhisattena dukkarakārikā katā”ti?</i></a> <a><i>“Aparipakke, mahārāja, ñāṇe aparipakkāya bodhiyā gotamo bodhisatto nekkhammamabhinikkhanto aparipakkaṃ ñāṇaṃ paripācayamānena dukkarakārikā katā”ti.</i></a></p>
<p><a data-ref="sc4, ms28Mi_1247"><i>“Bhante nāgasena, kena kāraṇena bodhisatto aparipakke ñāṇe aparipakkāya bodhiyā mahābhinikkhamanaṃ nikkhanto, nanu nāma ñāṇaṃ paripācetvā paripakke ñāṇe nikkhamitabban”ti?</i></a></p>
<p><a data-ref="sc5, ms28Mi_1248"><i>“Bodhisatto, mahārāja, viparītaṃ itthāgāraṃ disvā vippaṭisārī ahosi, tassa vippaṭisārissa arati uppajji, araticittaṃ uppannaṃ disvā aññataro mārakāyiko devaputto ‘ayaṃ kho kālo araticittassa vinodanāyā’ti vehāse ṭhatvā idaṃ vacanamabravi—</i></a></p>
<p><a data-ref="sc6, ms28Mi_1249"><i>‘Mārisa, mā kho tvaṃ ukkaṇṭhito ahosi, ito te sattame divase dibbaṃ cakkaratanaṃ pātubhavissati sahassāraṃ sanemikaṃ sanābhikaṃ sabbākāraparipūraṃ, pathavigatāni ca te ratanāni ākāsaṭṭhāni ca sayameva upagacchissanti, dvisahassaparittadīpaparivāresu catūsu mahādīpesu ekamukhena āṇā pavattissati, parosahassañca te puttā bhavissanti sūrā vīraṅgarūpā parasenappamaddanā, tehi puttehi parikiṇṇo sattaratanasamannāgato catuddīpamanusāsissasī’ti.</i></a></p>
<p><a data-ref="sc7, pts-vp-pli286, ms28Mi_1250"><i>Yathā nāma divasasantattaṃ ayosūlaṃ sabbattha upaḍahantaṃ kaṇṇasotaṃ paviseyya;</i></a> <a><i>evameva kho, mahārāja, bodhisattassa taṃ vacanaṃ kaṇṇasotaṃ pavisittha, iti so pakatiyāva ukkaṇṭhito tassā devatāya vacanena bhiyyoso mattāya ubbijji saṃvijji saṃvegamāpajji.</i></a></p>
<p><a data-ref="sc8, ms28Mi_1251"><i>Yathā pana, mahārāja, mahatimahāaggikkhandho jalamāno aññena kaṭṭhena upaḍahito bhiyyoso mattāya jaleyya;</i></a> <a><i>evameva kho, mahārāja, bodhisatto pakatiyāva ukkaṇṭhito tassā devatāya vacanena bhiyyoso mattāya ubbijji saṃvijji saṃvegamāpajji.</i></a></p>
<p><a data-ref="sc9, ms28Mi_1252"><i>Yathā vā pana, mahārāja, mahāpathavī pakatitintā nibbattaharitasaddalā āsittodakā cikkhallajātā punadeva mahāmeghe abhivuṭṭhe bhiyyoso mattāya cikkhallatarā assa;</i></a> <a><i>evameva kho, mahārāja, bodhisatto pakatiyāva ukkaṇṭhito tassā devatāya vacanena bhiyyoso mattāya ubbijji saṃvijji saṃvegamāpajjī”ti.</i></a></p>
<p><a data-ref="sc10, ms28Mi_1253"><i>“Api nu kho, bhante nāgasena, bodhisattassa yadi sattame divase dibbaṃ cakkaratanaṃ nibbatteyya, paṭinivatteyya bodhisatto dibbe cakkaratane nibbatte”ti?</i></a> <a><i>“Na hi, mahārāja, sattame divase bodhisattassa dibbaṃ cakkaratanaṃ nibbatteyya, api ca palobhanatthāya tāya devatāya musā bhaṇitaṃ, yadipi, mahārāja, sattame divase dibbaṃ cakkaratanaṃ nibbatteyya, bodhisatto na nivatteyya.</i></a> <a><i>Kiṃkāraṇaṃ?</i></a> <a><i>‘Aniccan’ti, mahārāja, bodhisatto daḷhaṃ aggahesi, ‘dukkhaṃ anattā’ti daḷhaṃ aggahesi, upādānakkhayaṃ patto.</i></a></p>
<p><a data-var="cakkaratanakāraṇā → cakkaratanassa kāraṇā (bj, maku, pts-vp-pli1)" data-ref="sc11, pts-vp-pli287, ms28Mi_1254"><i>Yathā, mahārāja, anotattadahato udakaṃ gaṅgaṃ nadiṃ pavisati, gaṅgāya nadiyā mahāsamuddaṃ pavisati, mahāsamuddato pātālamukhaṃ pavisati, api nu, mahārāja, taṃ udakaṃ pātālamukhagataṃ paṭinivattitvā mahāsamuddaṃ paviseyya, mahāsamuddato gaṅgaṃ nadiṃ paviseyya, gaṅgāya nadiyā puna anotattaṃ paviseyyā”ti?</i></a> <a data-var="paṭinivatteyyā”ti → parinivatteyyāti (mr)"><i>“Na hi, bhante”ti.</i></a> <a><i>“Evameva kho, mahārāja, bodhisattena kappānaṃ satasahassaṃ caturo ca asaṅkhyeyye kusalaṃ paripācitaṃ imassa bhavassa kāraṇā, soyaṃ antimabhavo anuppatto paripakkaṃ bodhiñāṇaṃ chahi vassehi buddho bhavissati sabbaññū loke aggapuggalo, api nu kho, mahārāja, bodhisatto cakkaratanakāraṇā paṭinivatteyyā”ti?</i></a> <a><i>“Na hi, bhante”ti.</i></a></p>
<p><a data-ref="sc12, ms28Mi_1255"><i>“Api ca, mahārāja, mahāpathavī parivatteyya sakānanā sapabbatā, na tveva bodhisatto paṭinivatteyya apatvā sammāsambodhiṃ.</i></a> <a><i>Āroheyyapi ce, mahārāja, gaṅgāya udakaṃ paṭisotaṃ, na tveva bodhisatto paṭinivatteyya apatvā sammāsambodhiṃ;</i></a> <a><i>visusseyyapi ce, mahārāja, mahāsamuddo aparimitajaladharo gopade udakaṃ viya, na tveva bodhisatto paṭinivatteyya apatvā sammāsambodhiṃ;</i></a> <a><i>phaleyyapi ce, mahārāja, sinerupabbatarājā satadhā vā sahassadhā vā, na tveva bodhisatto paṭinivatteyya apatvā sammāsambodhiṃ;</i></a> <a><i>pateyyumpi ce, mahārāja, candimasūriyā satārakā leḍḍu viya chamāyaṃ, na tveva bodhisatto paṭinivatteyya apatvā sammāsambodhiṃ;</i></a> <a><i>saṃvatteyyapi ce, mahārāja, ākāso kilañjamiva, na tveva bodhisatto paṭinivatteyya apatvā sammāsambodhiṃ.</i></a> <a><i>Kiṃ kāraṇā?</i></a> <a><i>Padālitattā sabbabandhanānan”ti.</i></a></p>
<p><a data-ref="sc13, pts-vp-pli288, ms28Mi_1256"><i>“Bhante nāgasena, kati loke bandhanānī”ti?</i></a> <a><i>“Dasa kho panimāni, mahārāja, loke bandhanāni, yehi bandhanehi baddhā sattā na nikkhamanti, nikkhamitvāpi paṭinivattanti.</i></a> <a><i>Katamāni dasa?</i></a> <a><i>Mātā, mahārāja, loke bandhanaṃ, pitā, mahārāja, loke bandhanaṃ, bhariyā, mahārāja, loke bandhanaṃ, puttā, mahārāja, loke bandhanaṃ, ñātī, mahārāja, loke bandhanaṃ, mittaṃ, mahārāja, loke bandhanaṃ, dhanaṃ, mahārāja, loke bandhanaṃ, lābhasakkāro, mahārāja, loke bandhanaṃ, issariyaṃ, mahārāja, loke bandhanaṃ, pañca kāmaguṇā, mahārāja, loke bandhanaṃ, imāni kho, mahārāja, dasa loke bandhanāni, yehi bandhanehi baddhā sattā na nikkhamanti, nikkhamitvāpi paṭinivattanti, tāni dasa bandhanāni bodhisattassa chinnāni padālitāni, tasmā, mahārāja, bodhisatto na paṭinivattatī”ti.</i></a></p>
<p><a data-ref="sc14, ms28Mi_1257"><i>“Bhante nāgasena, yadi bodhisatto uppanne araticitte devatāya vacanena aparipakke ñāṇe aparipakkāya bodhiyā nekkhammamabhinikkhanto, kiṃ tassa dukkarakārikāya katāya, nanu nāma sabbabhakkhena bhavitabbaṃ ñāṇaparipākaṃ āgamayamānenā”ti?</i></a></p>
<p><a data-ref="sc15, ms28Mi_1258"><i>“Dasa kho panime, mahārāja, puggalā lokasmiṃ oññātā avaññātā hīḷitā khīḷitā garahitā paribhūtā acittīkatā.</i></a> <a><i>Katame dasa?</i></a> <a><i>Itthī, mahārāja, vidhavā lokasmiṃ oññātā avaññātā hīḷitā khīḷitā garahitā paribhūtā acittīkatā.</i></a> <a><i>Dubbalo, mahārāja, puggalo …pe…</i></a> <a><i>amittañāti, mahārāja, puggalo …</i></a> <a><i>mahagghaso, mahārāja, puggalo …</i></a> <a><i>agarukulavāsiko, mahārāja, puggalo …</i></a> <a><i>pāpamitto, mahārāja, puggalo …</i></a> <a><i>dhanahīno, mahārāja, puggalo …</i></a> <a><i>ācārahīno, mahārāja, puggalo …</i></a> <a><i>kammahīno, mahārāja, puggalo …</i></a> <a><i>payogahīno, mahārāja, puggalo lokasmiṃ oññāto avaññāto hīḷito khīḷito garahito paribhūto acittīkato.</i></a> <a><i>Ime kho, mahārāja, dasa puggalā lokasmiṃ oññātā avaññātā hīḷitā khīḷitā garahitā paribhūtā acittīkatā.</i></a> <a><i>Imāni kho, mahārāja, dasa ṭhānāni anussaramānassa bodhisattassa evaṃ saññā uppajji ‘māhaṃ kammahīno assaṃ payogahīno garahito devamanussānaṃ, yannūnāhaṃ kammassāmī assaṃ kammagaru kammādhipateyyo kammasīlo kammadhorayho kammaniketavā appamatto vihareyyan’ti, evaṃ kho, mahārāja, bodhisatto ñāṇaṃ paripācento dukkarakārikaṃ akāsī”ti.</i></a></p>
<p><a data-ref="sc16, pts-vp-pli289, ms28Mi_1259"><i>“Bhante nāgasena, bodhisatto dukkarakārikaṃ karonto evamāha ‘na kho panāhaṃ imāya kaṭukāya dukkarakārikāya adhigacchāmi uttari manussadhammaṃ alamariyañāṇadassanavisesaṃ, siyā nu kho añño maggo bodhāyā’ti.</i></a> <a><i>Api nu tasmiṃ samaye bodhisattassa maggaṃ ārabbha satisammoso ahosī”ti?</i></a></p>
<p><a data-var="tandi → nandi (maku); tandī (pts-vp-pli1); nandī (mr)" data-ref="sc17, ms28Mi_1260"><i>“Pañcavīsati kho panime, mahārāja, cittadubbalīkaraṇā dhammā, yehi dubbalīkataṃ cittaṃ na sammā samādhiyati āsavānaṃ khayāya.</i></a> <a><i>Katame pañcavīsati?</i></a> <a><i>Kodho, mahārāja, cittadubbalīkaraṇo dhammo, yena dubbalīkataṃ cittaṃ na sammā samādhiyati āsavānaṃ khayāya, upanāho …pe…</i></a> <a><i>makkho …</i></a> <a><i>paḷāso …</i></a> <a><i>issā …</i></a> <a><i>macchariyaṃ …</i></a> <a><i>māyā …</i></a> <a><i>sāṭheyyaṃ …</i></a> <a><i>thambho …</i></a> <a><i>sārambho …</i></a> <a><i>māno …</i></a> <a><i>atimāno …</i></a> <a><i>mado …</i></a> <a><i>pamādo …</i></a> <a><i>thinamiddhaṃ …</i></a> <a><i>tandi …</i></a> <a><i>ālasyaṃ …</i></a> <a><i>pāpamittatā …</i></a> <a><i>rūpā …</i></a> <a><i>saddā …</i></a> <a><i>gandhā …</i></a> <a><i>rasā …</i></a> <a><i>phoṭṭhabbā …</i></a> <a><i>khudāpipāsā …</i></a> <a><i>arati, mahārāja, cittadubbalīkaraṇo dhammo, yena dubbalīkataṃ cittaṃ na sammā samādhiyati āsavānaṃ khayāya.</i></a> <a><i>Ime kho, mahārāja, pañcavīsati cittadubbalīkaraṇā dhammā, yehi dubbalīkataṃ cittaṃ na sammā samādhiyati āsavānaṃ khayāya.</i></a></p>
<p><a data-var="khudāpipāsā → khuppipipāsā (bj); khudāpipāsāya (maku); kuppipāsā (mr)" data-ref="sc18, pts-vp-pli290, ms28Mi_1261"><i>Bodhisattassa kho, mahārāja, khudāpipāsā kāyaṃ pariyādiyiṃsu, kāye pariyādinne cittaṃ na sammā samādhiyati āsavānaṃ khayāya.</i></a> <a data-var="kappānaṃ → kappe (mr)"><i>Satasahassaṃ, mahārāja, kappānaṃ caturo ca asaṅkhyeyye kappe bodhisatto catunnaṃyeva ariyasaccānaṃ abhisamayaṃ anvesi tāsu tāsu jātīsu, kiṃ panassa pacchime bhave abhisamayajātiyaṃ maggaṃ ārabbha satisammoso hessati?</i></a> <a><i>Api ca, mahārāja, bodhisattassa saññāmattaṃ uppajji ‘siyā nu kho añño maggo bodhāyā’ti.</i></a> <a><i>Pubbe kho, mahārāja, bodhisatto ekamāsiko samāno pitu sakkassa kammante sītāya jambucchāyāya sirisayane pallaṅkaṃ ābhujitvā nisinno vivicceva kāmehi vicicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja vihāsi …pe…</i></a> <a><i>catutthaṃ jhānaṃ upasampajja vihāsī”ti.</i></a> <a><i>“Sādhu, bhante nāgasena, evametaṃ tathā sampaṭicchāmi, ñāṇaṃ paripācento bodhisatto dukkarakārikaṃ akāsī”ti.</i></a></p>
<p class="endsutta"><a data-ref="sc19, ms28Mi_1262"><i>Dukkarakārikapañho dutiyo.</i></a></p>
</article>
</section>
</div>
</body>
</html>
