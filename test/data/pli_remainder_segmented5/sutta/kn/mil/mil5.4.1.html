<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.4.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Sabbaññutañāṇavagga</i></a></p>
<h1><a data-var="1 Iddhikammavipākapañha → iddhiyā kammavipākabalavatarapañho (bj)"><i>1 Iddhikammavipākapañha</i></a></h1>
</div>
<p><a data-var="sañcuṇṇitaṭṭhimaṃsadhamanichinnaparigatto → … dhamanimajjāparigatto (bj); … dhammanimiñjaparigatto (maku); … dhamanimajjaparikatto (pts-vp-pli1)" data-ref="sc1, ms28Mi_854, msdiv150"><i>“Bhante nāgasena, bhāsitampetaṃ bhagavatā—</i></a> <a><i>‘etadaggaṃ, bhikkhave, mama sāvakānaṃ bhikkhūnaṃ iddhimantānaṃ yadidaṃ mahāmoggallāno’ti.</i></a> <a><i>Puna ca kira so laguḷehi paripothito bhinnasīso sañcuṇṇitaṭṭhimaṃsadhamanichinnaparigatto parinibbuto.</i></a> <a><i>Yadi, bhante nāgasena, thero mahāmoggallāno iddhiyā koṭiṃ gato, tena hi laguḷehi pothito parinibbutoti yaṃ vacanaṃ, taṃ micchā.</i></a> <a><i>Yadi laguḷehi paripothito parinibbuto, tena hi iddhiyā koṭiṃ gatoti tampi vacanaṃ micchā.</i></a> <a><i>Kiṃ na samattho iddhiyā attano upaghātaṃ apanayituṃ, sadevakassapi lokassa paṭisaraṇaṃ bhavituṃ arahoti?</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, ms28Mi_855"><i>“Bhāsitampetaṃ, mahārāja, bhagavatā—</i></a> <a><i>‘etadaggaṃ, bhikkhave, mama sāvakānaṃ bhikkhūnaṃ iddhimantānaṃ yadidaṃ mahāmoggallāno’ti.</i></a> <a><i>Āyasmā ca mahāmoggallāno laguḷahato parinibbuto, tañca pana kammādhiggahitenā”ti.</i></a></p>
<p><a data-ref="sc3, pts-vp-pli189, ms28Mi_856"><i>“Nanu, bhante nāgasena, iddhimato iddhivisayopi kammavipākopi dve acintiyā, acintiyena acintiyaṃ apanayitabbaṃ.</i></a> <a><i>Yathā nāma, bhante, keci phalakāmā kapitthena kapitthaṃ pothenti, ambena ambaṃ pothenti;</i></a> <a><i>evameva kho, bhante nāgasena, acintiyena acintiyaṃ pothayitvā apanetabban”ti?</i></a> <a><i>“Acintiyānampi, mahārāja, ekaṃ adhimattaṃ balavataraṃ.</i></a> <a><i>Yathā, mahārāja, mahiyā rājāno honti samajaccā, samajaccānampi tesaṃ eko sabbe abhibhavitvā āṇaṃ pavatteti;</i></a> <a><i>evameva kho, mahārāja, tesaṃ acintiyānaṃ kammavipākaṃyeva adhimattaṃ balavataraṃ, kammavipākaṃ yeva sabbe abhibhaviya āṇaṃ pavatteti, kammādhiggahitassa avasesā kiriyā okāsaṃ na labhanti.</i></a></p>
<p><a data-var="bhaginī vā bhātaro vā sakhī vā sahāyakā vā → bhaginibhātaro vā sakhisahāyakā vā (bj, pts-vp-pli1, mr)" data-ref="sc4, ms28Mi_857"><i>Idha pana, mahārāja, koci puriso kismiñcideva pakaraṇe aparajjhati, na tassa mātā vā pitā vā bhaginī vā bhātaro vā sakhī vā sahāyakā vā tāyanti, atha kho rājāyeva tattha abhibhaviya āṇaṃ pavatteti.</i></a> <a><i>Kiṃ tattha kāraṇaṃ?</i></a> <a><i>Aparādhikatā.</i></a> <a><i>Evameva kho, mahārāja, tesaṃ acintiyānaṃ kammavipākaṃyeva adhimattaṃ balavataraṃ, kammavipākaṃyeva sabbe abhibhaviya āṇaṃ pavatteti, kammādhiggahitassa avasesā kiriyā okāsaṃ na labhanti.</i></a></p>
<p><a data-ref="sc5, ms28Mi_858"><i>Yathā vā pana, mahārāja, mahiyā davaḍāhe samuṭṭhite ghaṭasahassampi udakaṃ na sakkoti nibbāpetuṃ, atha kho aggiyeva tattha abhibhaviya āṇaṃ pavatteti.</i></a> <a><i>Kiṃ tattha kāraṇaṃ?</i></a> <a><i>Balavatā tejassa.</i></a> <a><i>Evameva kho, mahārāja, tesaṃ acintiyānaṃ kammavipākaṃ yeva adhimattaṃ balavataraṃ, kammavipākaṃyeva sabbe abhibhaviya āṇaṃ pavatteti, kammādhiggahitassa avasesā kiriyā okāsaṃ na labhanti, tasmā, mahārāja, āyasmato mahāmoggallānassa kammādhiggahitassa laguḷehi pothiyamānassa iddhiyā samannāhāro nāhosī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Iddhikammavipākapañho → iddhiyā kammavipākabalavatarapañho (maku)" data-ref="sc6, ms28Mi_859"><i>Iddhikammavipākapañho paṭhamo.</i></a></p>
</article>
</section>
</div>
</body>
</html>
