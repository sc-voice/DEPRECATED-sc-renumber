<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.2.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Gadrabhavagga</i></a></p>
<h1><a><i>2. Kukkuṭaṅgapañha</i></a></h1>
</div>
<p><a data-ref="sc1, ms28Mi_1660, msdiv226"><i>“Bhante nāgasena, ‘kukkuṭassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, kukkuṭo kālena samayena paṭisallīyati;</i></a> <a><i>evameva kho, mahārāja, yoginā yogāvacarena kālena samayeneva cetiyaṅgaṇaṃ sammajjitvā pānīyaṃ paribhojanīyaṃ upaṭṭhapetvā sarīraṃ paṭijaggitvā nahāyitvā cetiyaṃ vanditvā vuḍḍhānaṃ bhikkhūnaṃ dassanāya gantvā kālena samayena suññāgāraṃ pavisitabbaṃ.</i></a> <a><i>Idaṃ, mahārāja, kukkuṭassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1661"><i>Puna caparaṃ, mahārāja, kukkuṭo kālena samayeneva vuṭṭhāti;</i></a> <a><i>evameva kho, mahārāja, yoginā yogāvacarena kālena samayeneva vuṭṭhahitvā cetiyaṅgaṇaṃ sammajjitvā pānīyaṃ paribhojanīyaṃ upaṭṭhapetvā sarīraṃ paṭijaggitvā cetiyaṃ vanditvā punadeva suññāgāraṃ pavisitabbaṃ.</i></a> <a><i>Idaṃ, mahārāja, kukkuṭassa dutiyaṃ aṅgaṃ gahetabbaṃ.</i></a></p>
<p><a data-ref="sc3, pts-vp-pli367, ms28Mi_1662"><i>Puna caparaṃ, mahārāja, kukkuṭo pathaviṃ khaṇitvā khaṇitvā ajjhohāraṃ ajjhoharati;</i></a> <a><i>evameva kho, mahārāja, yoginā yogāvacarena paccavekkhitvā paccavekkhitvā ajjhohāraṃ ajjhoharitabbaṃ ‘neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṃsūparatiyā brahmacariyānuggahāya, iti purāṇañca vedanaṃ paṭihaṅkhāmi navañca vedanaṃ na uppādessāmi, yātrā ca me bhavissati anavajjatā ca phāsuvihāro cā’ti.</i></a> <a><i>Idaṃ, mahārāja, kukkuṭassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena—</i></a></p>
<blockquote class="gatha">
<p><a data-ref="sc7, ms28Mi_1663"><i>‘Kantāre puttamaṃsaṃva,</i></a><br>
<a><i>akkhassabbhañjanaṃ yathā;</i></a><br>
<a><i>Evaṃ āhari āhāraṃ,</i></a><br>
<a><i>yāpanatthamamucchito’ti.</i></a></p>
</blockquote>
<p><a data-ref="sc8, ms28Mi_1664"><i>Puna caparaṃ, mahārāja, kukkuṭo sacakkhukopi rattiṃ andho hoti;</i></a> <a><i>evameva kho, mahārāja, yoginā yogāvacarena anandheneva andhena viya bhavitabbaṃ, araññepi gocaragāme piṇḍāya carantenapi rajanīyesu rūpasaddagandharasaphoṭṭhabbadhammesu andhena badhirena mūgena viya bhavitabbaṃ, na nimittaṃ gahetabbaṃ, nānubyañjanaṃ gahetabbaṃ.</i></a> <a><i>Idaṃ, mahārāja, kukkuṭassa catutthaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena mahākaccāyanena—</i></a></p>
<blockquote class="gatha">
<p><a data-ref="sc9, ms28Mi_1665"><i>‘Cakkhumāssa yathā andho,</i></a><br>
<a><i>sotavā badhiro yathā;</i></a><br>
<a data-var="Paññavāssa → jivhavāssa (bj); jivhāmassa (maku); jivhāvassa (pts-vp-pli1)"><i>Paññavāssa yathā mūgo,</i></a><br>
<a><i>balavā dubbaloriva;</i></a><br>
<a data-var="Attaatthe → atha atthe (bj, maku, pts-vp-pli1 19Th1.501/1)"><i>Attaatthe samuppanne,</i></a><br>
<a><i>sayetha matasāyikan’ti.</i></a></p>
</blockquote>
<p><a data-ref="sc10, pts-vp-pli368, ms28Mi_1666"><i>Puna caparaṃ, mahārāja, kukkuṭo leḍḍudaṇḍalaguḷamuggarehi paripātiyantopi sakaṃ gehaṃ na vijahati;</i></a> <a><i>evameva kho, mahārāja, yoginā yogāvacarena cīvarakammaṃ karontenapi navakammaṃ karontenapi vattappaṭivattaṃ karontenapi uddisantenapi uddisāpentenapi yoniso manasikāro na vijahitabbo, sakaṃ kho panetaṃ, mahārāja, yogino gehaṃ, yadidaṃ yoniso manasikāro.</i></a> <a><i>Idaṃ, mahārāja, kukkuṭassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena ‘ko ca, bhikkhave, bhikkhuno gocaro sako pettiko visayo?</i></a> <a><i>Yadidaṃ cattāro satipaṭṭhānā’ti.</i></a> <a><i>Bhāsitampetaṃ, mahārāja, therena sāriputtena dhammasenāpatināpi—</i></a></p>
<blockquote class="gatha">
<p><a data-ref="sc11, ms28Mi_1667"><i>‘Yathā sudanto mātaṅgo,</i></a><br>
<a><i>sakaṃ soṇḍaṃ na maddati;</i></a><br>
<a><i>Bhakkhābhakkhaṃ vijānāti,</i></a><br>
<a><i>attano vuttikappanaṃ.</i></a></p>
<p><a data-ref="sc12, ms28Mi_1668"><i>Tatheva buddhaputtena,</i></a><br>
<a><i>Appamattena vā pana;</i></a><br>
<a><i>Jinavacanaṃ na madditabbaṃ,</i></a><br>
<a><i>Manasikāravaruttaman’”ti.</i></a></p>
</blockquote>
<p class="endsutta"><a data-ref="sc13, ms28Mi_1669"><i>Kukkuṭaṅgapañho dutiyo.</i></a></p>
</article>
</section>
</div>
</body>
</html>
