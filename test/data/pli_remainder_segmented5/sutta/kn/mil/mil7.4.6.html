<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.6">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>6. Ākāsaṅgapañha</i></a></h1>
</div>
<p><a data-ref="sc1, ms28Mi_1797, msdiv250"><i>“Bhante nāgasena, ‘ākāsassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, ākāso sabbaso agayho;</i></a> <a><i>evameva kho, mahārāja, yoginā yogāvacarena sabbaso kilesehi agayhena bhavitabbaṃ.</i></a> <a><i>Idaṃ, mahārāja, ākāsassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1798"><i>Puna caparaṃ, mahārāja, ākāso isitāpasabhūtadijagaṇānusañcarito;</i></a> <a><i>evameva kho, mahārāja, yoginā yogāvacarena ‘aniccaṃ dukkhaṃ anattā’ti saṅkhāresu mānasaṃ sañcārayitabbaṃ.</i></a> <a><i>Idaṃ, mahārāja, ākāsassa dutiyaṃ aṅgaṃ gahetabbaṃ.</i></a></p>
<p><a data-ref="sc3, pts-vp-pli388, ms28Mi_1799"><i>Puna caparaṃ, mahārāja, ākāso santāsanīyo;</i></a> <a><i>evameva kho, mahārāja, yoginā yogāvacarena sabbabhavapaṭisandhīsu mānasaṃ ubbejayitabbaṃ, assādo na kātabbo.</i></a> <a><i>Idaṃ, mahārāja, ākāsassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1800"><i>Puna caparaṃ, mahārāja, ākāso ananto appamāṇo aparimeyyo;</i></a> <a><i>evameva kho, mahārāja, yoginā yogāvacarena anantasīlena aparimitañāṇena bhavitabbaṃ.</i></a> <a><i>Idaṃ, mahārāja, ākāsassa catutthaṃ aṅgaṃ gahetabbaṃ.</i></a></p>
<p><a data-ref="sc5, ms28Mi_1801"><i>Puna caparaṃ, mahārāja, ākāso alaggo asatto appatiṭṭhito apalibuddho;</i></a> <a><i>evameva kho, mahārāja, yoginā yogāvacarena kule gaṇe lābhe āvāse palibodhe paccaye sabbakilesesu ca sabbattha alaggena bhavitabbaṃ, anāsattena appatiṭṭhitena apalibuddhena bhavitabbaṃ.</i></a> <a><i>Idaṃ, mahārāja, ākāsassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena sakaṃ puttaṃ rāhulaṃ ovadantena—</i></a></p>
<p><a data-ref="sc6, ms28Mi_1802"><i>‘Seyyathāpi, rāhula, ākāso na katthaci patiṭṭhito;</i></a> <a><i>evameva kho tvaṃ, rāhula, ākāsasamaṃ bhāvanaṃ bhāvehi.</i></a> <a><i>Ākāsasamaṃ hi te, rāhula, bhāvanaṃ bhāvayato uppannā manāpāmanāpā phassā cittaṃ pariyādāya ṭhassantī’”ti.</i></a></p>
<p class="endsutta"><a data-ref="sc7, ms28Mi_1803"><i>Ākāsaṅgapañho chaṭṭho.</i></a></p>
</article>
</section>
</div>
</body>
</html>
