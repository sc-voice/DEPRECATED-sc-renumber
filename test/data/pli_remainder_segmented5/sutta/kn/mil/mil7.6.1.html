<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.6.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Sīhavagga</i></a></p>
<h1><a><i>1. Sīhaṅgapañha</i></a></h1>
</div>
<p><a data-ref="sc1, pts-vp-pli400, ms28Mi_1887, msdiv265"><i>“Bhante nāgasena, ‘sīhassa satta aṅgāni gahetabbānī’ti yaṃ vadesi, katamāni tāni satta aṅgāni gahetabbānī”ti?</i></a> <a><i>“Yathā, mahārāja, sīho nāma setavimalaparisuddhapaṇḍaro;</i></a> <a><i>evameva kho, mahārāja, yoginā yogāvacarena setavimalaparisuddhapaṇḍaracittena byapagatakukkuccena bhavitabbaṃ.</i></a> <a><i>Idaṃ, mahārāja, sīhassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1888"><i>Puna caparaṃ, mahārāja, sīho catucaraṇo vikkantacārī;</i></a> <a><i>evameva kho, mahārāja, yoginā yogāvacarena caturiddhipādacaraṇena bhavitabbaṃ.</i></a> <a><i>Idaṃ, mahārāja, sīhassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1889"><i>Puna caparaṃ, mahārāja, sīho abhirūparucirakesarī;</i></a> <a><i>evameva kho, mahārāja, yoginā yogāvacarena abhirūparucirasīlakesarinā bhavitabbaṃ.</i></a> <a><i>Idaṃ, mahārāja, sīhassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1890"><i>Puna caparaṃ, mahārāja, sīho jīvitapariyādānepi na kassaci onamati;</i></a> <a><i>evameva kho, mahārāja, yoginā yogāvacarena cīvarapiṇḍapātasenāsanagilānapaccayabhesajjaparikkhārapariyādānepi na kassaci onamitabbaṃ.</i></a> <a><i>Idaṃ, mahārāja, sīhassa catutthaṃ aṅgaṃ gahetabbaṃ.</i></a></p>
<p><a data-var="sarīrayāpanatthaṃ → sarīrayāpanamattaṃ (bj, maku, pts-vp-pli1)" data-ref="sc5, ms28Mi_1891"><i>Puna caparaṃ, mahārāja, sīho sapadānabhakkho yasmiṃ okāse nipatati, tattheva yāvadatthaṃ bhakkhayati, na varamaṃsaṃ vicināti;</i></a> <a><i>evameva kho, mahārāja, yoginā yogāvacarena sapadānabhakkhena bhavitabbaṃ, na kulāni vicinitabbāni, na pubbagehaṃ hitvā kulāni upasaṅkamitabbāni, na bhojanaṃ vicinitabbaṃ, yasmiṃ okāse kabaḷaṃ ādīyati, tasmiṃyeva okāse bhuñjitabbaṃ sarīrayāpanatthaṃ, na varabhojanaṃ vicinitabbaṃ.</i></a> <a><i>Idaṃ, mahārāja, sīhassa pañcamaṃ aṅgaṃ gahetabbaṃ.</i></a></p>
<p><a data-ref="sc6, ms28Mi_1892"><i>Puna caparaṃ, mahārāja, sīho asannidhibhakkho, sakiṃ gocaraṃ bhakkhayitvā na puna taṃ upagacchati;</i></a> <a><i>evameva kho, mahārāja, yoginā yogāvacarena asannidhikāraparibhoginā bhavitabbaṃ.</i></a> <a><i>Idaṃ, mahārāja, sīhassa chaṭṭhaṃ aṅgaṃ gahetabbaṃ.</i></a></p>
<p><a data-var="agadhito → agathito (bj)" data-ref="sc7, pts-vp-pli401, ms28Mi_1893"><i>Puna caparaṃ, mahārāja, sīho bhojanaṃ aladdhā na paritassati, laddhāpi bhojanaṃ agadhito amucchito anajjhosanno paribhuñjati;</i></a> <a><i>evameva kho, mahārāja, yoginā yogāvacarena bhojanaṃ aladdhā na paritassitabbaṃ, laddhāpi bhojanaṃ agadhitena amucchitena anajjhosannena ādīnavadassāvinā nissaraṇapaññena paribhuñjitabbaṃ.</i></a> <a><i>Idaṃ, mahārāja, sīhassa sattamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena saṃyuttanikāyavare theraṃ mahākassapaṃ parikittayamānena—</i></a></p>
<p><a data-ref="sc8, ms28Mi_1894"><i>‘Santuṭṭhoyaṃ, bhikkhave, kassapo itarītarena piṇḍapātena, itarītarapiṇḍapātasantuṭṭhiyā ca vaṇṇavādī, na ca piṇḍapātahetu anesanaṃ appatirūpaṃ āpajjati, aladdhā ca piṇḍapātaṃ na paritassati, laddhā ca piṇḍapātaṃ agadhito amucchito anajjhosanno ādīnavadassāvī nissaraṇapañño paribhuñjatī’”ti.</i></a></p>
<p class="endsutta"><a data-ref="sc9, ms28Mi_1895"><i>Sīhaṅgapañho paṭhamo.</i></a></p>
</article>
</section>
</div>
</body>
</html>
