<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.2.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Abhejjavagga</i></a></p>
<h1><a><i>3. Maccubhāyanābhāyanapañha</i></a></h1>
</div>
<p><a data-ref="sc1, pts-vp-pli146, ms28Mi_690, msdiv132"><i>“Bhante nāgasena, bhāsitampetaṃ bhagavatā—</i></a> <a><i>‘sabbe tasanti daṇḍassa, sabbe bhāyanti maccuno’ti, puna bhaṇitaṃ—</i></a> <a><i>‘arahā sabbabhayamatikkanto’ti.</i></a> <a><i>Kiṃ nu kho, bhante nāgasena, arahā daṇḍabhayā tasati, niraye vā nerayikā sattā jalitā kuthitā tattā santattā tamhā jalitaggijālakā mahānirayā cavamānā maccuno bhāyanti.</i></a> <a><i>Yadi, bhante nāgasena, bhagavatā bhaṇitaṃ—</i></a> <a><i>‘sabbe tasanti daṇḍassa, sabbe bhāyanti maccuno’ti, tena hi ‘arahā sabbabhayamatikkanto’ti yaṃ vacanaṃ, taṃ micchā.</i></a> <a><i>Yadi bhagavatā bhaṇitaṃ—</i></a> <a><i>‘arahā sabbabhayamatikkanto’ti, tena hi ‘sabbe tasanti daṇḍassa, sabbe bhāyanti maccuno’ti tampi vacanaṃ micchā.</i></a> <a><i>Ayaṃ ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, ms28Mi_691"><i>“Netaṃ, mahārāja, vacanaṃ bhagavatā arahante upādāya bhaṇitaṃ—</i></a> <a><i>‘sabbe tasanti daṇḍassa, sabbe bhāyanti maccuno’ti.</i></a> <a><i>Ṭhapito arahā tasmiṃ vatthusmiṃ, samūhato bhayahetu arahato.</i></a> <a><i>Ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṃ—</i></a> <a><i>‘sabbe tasanti daṇḍassa, sabbe bhāyanti maccuno’ti.</i></a> <a><i>Arahato, mahārāja, sabbagati upacchinnā, yoni viddhaṃsitā, paṭisandhi upahatā, bhaggā phāsukā, samūhatā sabbabhavālayā, samucchinnā sabbasaṅkhārā, hataṃ kusalākusalaṃ, vihatā avijjā, abījaṃ viññāṇaṃ kataṃ, daḍḍhā sabbakilesā, ativattā lokadhammā, tasmā arahā na tasati sabbabhayehi.</i></a></p>
<p><a data-ref="sc3, pts-vp-pli147, ms28Mi_692"><i>Idha, mahārāja, rañño cattāro mahāmattā bhaveyyuṃ anurakkhā laddhayasā vissāsikā ṭhapitā mahati issariye ṭhāne.</i></a> <a><i>Atha rājā kismiñci deva karaṇīye samuppanne yāvatā sakavijite sabbajanassa āṇāpeyya ‘sabbeva me baliṃ karontu, sādhetha tumhe cattāro mahāmattā taṃ karaṇīyan’ti.</i></a> <a><i>Api nu kho, mahārāja, tesaṃ catunnaṃ mahāmattānaṃ balibhayā santāso uppajjeyyā”ti?</i></a> <a><i>“Na hi, bhante”ti.</i></a> <a><i>“Kena kāraṇena, mahārājā”ti.</i></a> <a><i>“Ṭhapitā te, bhante, raññā uttamaṭṭhāne, natthi tesaṃ bali, samatikkantabalino te, avasese upādāya raññā āṇāpitaṃ ‘sabbeva me baliṃ karontū’”ti.</i></a> <a><i>“Evameva kho, mahārāja, netaṃ vacanaṃ bhagavatā arahante upādāya bhaṇitaṃ, ṭhapito arahā tasmiṃ vatthusmiṃ, samūhato bhayahetu arahato, ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṃ—</i></a> <a><i>‘sabbe tasanti daṇḍassa, sabbe bhāyanti maccuno’ti.</i></a> <a><i>Tasmā arahā na tasati sabbabhayehī”ti.</i></a></p>
<p><a data-ref="sc4, ms28Mi_693"><i>“Netaṃ, bhante nāgasena, vacanaṃ sāvasesaṃ, niravasesavacanametaṃ ‘sabbe’ti.</i></a> <a><i>Tattha me uttariṃ kāraṇaṃ brūhi taṃ vacanaṃ patiṭṭhāpetun”ti.</i></a></p>
<p><a data-ref="sc5, pts-vp-pli148, ms28Mi_694"><i>“Idha, mahārāja, gāme gāmassāmiko āṇāpakaṃ āṇāpeyya ‘ehi, bho āṇāpaka, yāvatā gāme gāmikā, te sabbe sīghaṃ mama santike sannipātehī’ti.</i></a> <a><i>So ‘sādhu, sāmī’ti sampaṭicchitvā gāmamajjhe ṭhatvā tikkhattuṃ saddamanussāveyya ‘yāvatā gāme gāmikā, te sabbe sīghasīghaṃ sāmino santike sannipatantū’ti.</i></a> <a><i>Tato te gāmikā āṇāpakassa vacanena turitaturitā sannipatitvā gāmassāmikassa ārocenti ‘sannipatitā, sāmi, sabbe gāmikā, yaṃ te karaṇīyaṃ taṃ karohī’ti.</i></a> <a><i>Iti so, mahārāja, gāmassāmiko kuṭipurise sannipātento sabbe gāmike āṇāpeti, te ca āṇattā na sabbe sannipatanti, kuṭipurisāyeva sannipatanti, ‘ettakāyeva me gāmikā’ti gāmassāmiko ca tathā sampaṭicchati, aññe bahutarā anāgatā itthipurisā dāsidāsā bhatakā kammakarā gāmikā gilānā gomahiṃsā ajeḷakā suvānā, ye anāgatā, sabbe te agaṇitā, kuṭipuriseyeva upādāya āṇāpitattā ‘sabbe sannipatantū’ti.</i></a> <a><i>Evameva kho, mahārāja, netaṃ vacanaṃ bhagavatā arahante upādāya bhaṇitaṃ, ṭhapito arahā tasmiṃ vatthusmiṃ, samūhato bhayahetu arahato, ye te, mahārāja, sattā sakilesā, yesañca adhimattā attānudiṭṭhi, ye ca sukhadukkhesu unnatāvanatā, te upādāya bhagavatā bhaṇitaṃ—</i></a> <a><i>‘sabbe tasanti daṇḍassa, sabbe bhāyanti maccuno’ti.</i></a> <a><i>Tasmā arahā na tasati sabbabhayehi.</i></a></p>
<p><a data-ref="sc6, ms28Mi_695"><i>Atthi, mahārāja, sāvasesaṃ vacanaṃ sāvaseso attho, atthi sāvasesaṃ vacanaṃ niravaseso attho, atthi niravasesaṃ vacanaṃ sāvaseso attho, atthi niravasesaṃ vacanaṃ niravaseso attho.</i></a> <a><i>Tena tena attho sampaṭicchitabbo.</i></a></p>
<p><a data-var="ācariyavaṃsena → ācariyavaṃsatāya (maku, pts-vp-pli1, mr)" data-ref="sc7, ms28Mi_696"><i>Pañcavidhehi, mahārāja, kāraṇehi attho sampaṭicchitabbo āhaccapadena rasena ācariyavaṃsena adhippāyā kāraṇuttariyatāya.</i></a> <a data-var="samentaṃ → sametaṃ (bj)"><i>Ettha hi **āhaccapadan**ti suttaṃ adhippetaṃ.</i></a> <a><i>**Raso**ti suttānulomaṃ.</i></a> <a><i>**Ācariyavaṃso**ti ācariyavādo.</i></a> <a><i>**Adhippāyo**ti attano mati.</i></a> <a><i>**Kāraṇuttariyatā**ti imehi catūhi samentaṃ kāraṇaṃ.</i></a> <a><i>Imehi kho, mahārāja, pañcahi kāraṇehi attho sampaṭicchitabbo.</i></a> <a><i>Evameso pañho suvinicchito hotī”ti.</i></a></p>
<p><a data-ref="sc8, ms28Mi_697"><i>“Hotu, bhante nāgasena, tathā taṃ sampaṭicchāmi.</i></a> <a><i>Ṭhapito hotu arahā tasmiṃ vatthusmiṃ, tasantu avasesā sattā, niraye pana nerayikā sattā dukkhā tibbā kaṭukā vedanā vedayamānā jalitapajjalitasabbaṅgapaccaṅgā ruṇṇakāruññakanditaparidevitalālappitamukhā asayhatibbadukkhābhibhūtā atāṇā asaraṇā asaraṇībhūtā anappasokāturā antimapacchimagatikā ekantasokaparāyaṇā uṇhatikhiṇacaṇḍakharatapanatejavanto bhīmabhayajanakaninādamahāsaddā saṃsibbitachabbidhajālāmālākulā samantā satayojanānupharaṇaccivegā kadariyā tapanā mahānirayā cavamānā maccuno bhāyantī”ti?</i></a> <a><i>“Āma, mahārājā”ti.</i></a></p>
<p><a data-var="Maraṇasseva so → maraṇasseso (bj, pts-vp-pli1); maraṇassa eso (maku)" data-ref="sc9, pts-vp-pli149, ms28Mi_698"><i>“Nanu, bhante nāgasena, nirayo ekantadukkhavedanīyo, kissa pana te nerayikā sattā ekantadukkhavedanīyā nirayā cavamānā maccuno bhāyanti, kissa niraye ramantī”ti?</i></a> <a><i>“Na te, mahārāja, nerayikā sattā niraye ramanti, muñcitukāmāva te nirayā.</i></a> <a><i>Maraṇasseva so, mahārāja, ānubhāvo, yena tesaṃ santāso uppajjatī”ti.</i></a> <a><i>“Etaṃ kho, bhante nāgasena, na saddahāmi, yaṃ muccitukāmānaṃ cutiyā santāso uppajjatīti, hāsanīyaṃ, bhante nāgasena, taṃ ṭhānaṃ, yaṃ te patthitaṃ labhanti, kāraṇena maṃ saññāpehī”ti.</i></a></p>
<p><a data-var="Maraṇasseva so → maraṇasseso (bj, pts-vp-pli1)" data-ref="sc10, ms28Mi_699"><i>“Maraṇanti kho, mahārāja, etaṃ adiṭṭhasaccānaṃ tāsanīyaṭṭhānaṃ, etthāyaṃ jano tasati ca ubbijjati ca.</i></a> <a data-var="sarasasabhāvatejo → sarasabhāvatejo (bj, pts-vp-pli1); surasabhāvatejo (maku)"><i>Yo ca, mahārāja, kaṇhasappassa bhāyati, so maraṇassa bhāyanto kaṇhasappassa bhāyati.</i></a> <a><i>Yo ca hatthissa bhāyati …pe…</i></a> <a><i>sīhassa … byagghassa … dīpissa … acchassa … taracchassa … mahiṃsassa … gavayassa … aggissa … udakassa … khāṇukassa … kaṇṭakassa bhāyati.</i></a> <a><i>Yo ca sattiyā bhāyati, so maraṇassa bhāyanto sattiyā bhāyati.</i></a> <a><i>Maraṇasseva so, mahārāja, sarasasabhāvatejo, tassa sarasasabhāvatejena sakilesā sattā maraṇassa tasanti bhāyanti, muccitukāmāpi, mahārāja, nerayikā sattā maraṇassa tasanti bhāyanti.</i></a></p>
<p><a data-var="yamakasalākā → dahanasalākā (bj, pts-vp-pli1); dahanasalākaṃ (maku, mr)" data-ref="sc11, ms28Mi_700"><i>Idha, mahārāja, purisassa kāye medo gaṇṭhi uppajjeyya.</i></a> <a><i>So tena rogena dukkhito upaddavā parimuccitukāmo bhisakkaṃ sallakattaṃ āmantāpeyya.</i></a> <a><i>Tassa vacanaṃ so bhisakko sallakatto sampaṭicchitvā tassa rogassa uddharaṇāya upakaraṇaṃ upaṭṭhāpeyya, satthakaṃ tikhiṇaṃ kareyya, yamakasalākā aggimhi pakkhipeyya, khāralavaṇaṃ nisadāya pisāpeyya, api nu kho, mahārāja, tassa āturassa tikhiṇasatthakacchedanena yamakasalākādahanena khāraloṇappavesanena tāso uppajjeyyā”ti?</i></a> <a><i>“Āma, bhante”ti.</i></a> <a><i>“Iti, mahārāja, tassa āturassa rogā muccitukāmassāpi vedanābhayā santāso uppajjati.</i></a> <a><i>Evameva kho, mahārāja, nirayā muccitukāmānampi nerayikānaṃ sattānaṃ maraṇabhayā santāso uppajjati.</i></a></p>
<p><a data-ref="sc12, pts-vp-pli150, ms28Mi_701"><i>Idha, mahārāja, puriso issarāparādhiko baddho saṅkhalikabandhanena gabbhe pakkhitto parimuccitukāmo assa, tamenaṃ so issaro mocetukāmo pakkosāpeyya.</i></a> <a><i>Api nu kho, mahārāja, tassa issarāparādhikassa purisassa ‘katadoso ahan’ti jānantassa issaradassanena santāso uppajjeyyā”ti?</i></a> <a><i>“Āma, bhante”ti.</i></a> <a><i>“Iti, mahārāja, tassa issarāparādhikassa purisassa parimuccitukāmassāpi issarabhayā santāso uppajjati.</i></a> <a><i>Evameva kho, mahārāja, nirayā muccitukāmānampi nerayikānaṃ sattānaṃ maraṇabhayā santāso uppajjatī”ti.</i></a></p>
<p><a data-ref="sc13, ms28Mi_702"><i>“Aparampi, bhante, uttariṃ kāraṇaṃ brūhi, yenāhaṃ kāraṇena okappeyyan”ti.</i></a> <a><i>“Idha, mahārāja, puriso daṭṭhavisena āsīvisena daṭṭho bhaveyya, so tena visavikārena pateyya uppateyya vaṭṭeyya pavaṭṭeyya, athaññataro puriso balavantena mantapadena taṃ daṭṭhavisaṃ āsīvisaṃ ānetvā taṃ daṭṭhavisaṃ paccācamāpeyya, api nu kho, mahārāja, tassa visagatassa purisassa tasmiṃ daṭṭhavise sappe sotthihetu upagacchante santāso uppajjeyyā”ti?</i></a> <a><i>“Āma, bhante”ti.</i></a> <a><i>“Iti, mahārāja, tathārūpe ahimhi sotthihetupi upagacchante tassa santāso uppajjati.</i></a> <a><i>Evameva kho, mahārāja, nirayā muccitukāmānampi nerayikānaṃ sattānaṃ maraṇabhayā santāso uppajjati.</i></a> <a><i>Aniṭṭhaṃ, mahārāja, sabbasattānaṃ maraṇaṃ, tasmā nerayikā sattā nirayā parimuccitukāmāpi maccuno bhāyantī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-ref="sc14, ms28Mi_703"><i>Maccubhāyanābhāyanapañho tatiyo.</i></a></p>
</article>
</section>
</div>
</body>
</html>
