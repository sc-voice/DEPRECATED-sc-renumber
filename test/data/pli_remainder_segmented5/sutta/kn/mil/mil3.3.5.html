<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.3.5">
<article>
<div class="hgroup">
<p class="division"><a><i>Milindapañha</i></a></p>
<p><a><i>Vicāravagga</i></a></p>
<h1><a><i>5. Bhavantasaṅkhārajāyamānapañha</i></a></h1>
</div>
<p><a data-ref="sc1, ms28Mi_245, msdiv53"><i>Rājā āha—</i></a> <a><i>“bhante nāgasena, atthi keci saṅkhārā, ye abhavantā jāyantī”ti?</i></a> <a><i>“Natthi, mahārāja, keci saṅkhārā, ye abhavantā jāyanti, bhavantāyeva kho, mahārāja, saṅkhārā jāyantī”ti.</i></a></p>
<p><a data-ref="sc2, pts-vp-pli53, ms28Mi_246"><i>“Opammaṃ karohī”ti.</i></a> <a><i>“Taṃ kiṃ maññasi, mahārāja, idaṃ gehaṃ abhavantaṃ jātaṃ, yattha tvaṃ nisinnosī”ti?</i></a> <a><i>“Natthi kiñci, bhante, idha abhavantaṃ jātaṃ, bhavantaṃyeva jātaṃ, imāni kho, bhante, dārūni vane ahesuṃ, ayañca mattikā pathaviyaṃ ahosi, itthīnañca purisānañca tajjena vāyāmena evamidaṃ gehaṃ nibbattan”ti.</i></a> <a><i>“Evameva kho, mahārāja, natthi keci saṅkhārā, ye abhavantā jāyanti, bhavantāyeva saṅkhārā jāyantī”ti.</i></a></p>
<p><a data-ref="sc3, ms28Mi_247"><i>“Bhiyyo opammaṃ karohī”ti.</i></a> <a><i>“Yathā, mahārāja, ye keci bījagāmabhūtagāmā pathaviyaṃ nikkhittā anupubbena vuḍḍhiṃ virūḷhiṃ vepullaṃ āpajjamānā pupphāni ca phalāni ca dadeyyuṃ, na te rukkhā abhavantā jātā, bhavantāyeva te rukkhā jātā;</i></a> <a><i>evameva kho, mahārāja, natthi keci saṅkhārā, ye abhavantā jāyanti, bhavantāyeva te saṅkhārā jāyantī”ti.</i></a></p>
<p><a data-ref="sc4, ms28Mi_248"><i>“Bhiyyo opammaṃ karohī”ti.</i></a> <a><i>“Yathā, mahārāja, kumbhakāro pathaviyā mattikaṃ uddharitvā nānābhājanāni karoti, na tāni bhājanāni abhavantāni jātāni, bhavantāniyeva jātāni;</i></a> <a><i>evameva kho, mahārāja, natthi keci saṅkhārā, ye abhavantā jāyanti, bhavantāyeva saṅkhārā jāyantī”ti.</i></a></p>
<p><a data-ref="sc5, ms28Mi_249"><i>“Bhiyyo opammaṃ karohī”ti.</i></a> <a><i>“Yathā, mahārāja, vīṇāya pattaṃ na siyā, cammaṃ na siyā, doṇi na siyā, daṇḍo na siyā, upavīṇo na siyā, tantiyo na siyuṃ, koṇo na siyā, purisassa ca tajjo vāyāmo na siyā, jāyeyya saddo”ti?</i></a> <a><i>“Na hi, bhante”ti.</i></a> <a><i>“Yato ca kho, mahārāja, vīṇāya pattaṃ siyā, cammaṃ siyā, doṇi siyā, daṇḍo siyā, upavīṇo siyā, tantiyo siyuṃ, koṇo siyā, purisassa ca tajjo vāyāmo siyā, jāyeyya saddo”ti?</i></a> <a><i>“Āma, bhante, jāyeyyā”ti.</i></a> <a><i>“Evameva kho, mahārāja, natthi keci saṅkhārā, ye abhavantā jāyanti, bhavantāyeva kho saṅkhārā jāyantī”ti.</i></a></p>
<p><a data-ref="sc6, pts-vp-pli54, ms28Mi_250"><i>“Bhiyyo opammaṃ karohī”ti.</i></a> <a><i>“Yathā, mahārāja, araṇi na siyā, araṇipotako na siyā, araṇiyottakaṃ na siyā, uttarāraṇi na siyā, coḷakaṃ na siyā, purisassa ca tajjo vāyāmo na siyā, jāyeyya so aggī”ti?</i></a> <a><i>“Na hi, bhante”ti.</i></a> <a><i>“Yato ca kho, mahārāja, araṇi siyā, araṇipotako siyā, araṇiyottakaṃ siyā, uttarāraṇi siyā, coḷakaṃ siyā, purisassa ca tajjo vāyāmo siyā, jāyeyya so aggī”ti?</i></a> <a><i>“Āma, bhante, jāyeyyā”ti.</i></a> <a><i>“Evameva kho, mahārāja, natthi keci saṅkhārā, ye abhavantā jāyanti, bhavantāyeva kho saṅkhārā jāyantī”ti.</i></a></p>
<p><a data-ref="sc7, ms28Mi_251"><i>“Bhiyyo opammaṃ karohī”ti.</i></a> <a><i>“Yathā, mahārāja, maṇi na siyā, ātapo na siyā, gomayaṃ na siyā, jāyeyya so aggī”ti?</i></a> <a><i>“Na hi, bhante”ti.</i></a> <a><i>“Yato ca kho, mahārāja, maṇi siyā, ātapo siyā, gomayaṃ siyā, jāyeyya so aggī”ti?</i></a> <a><i>“Āma, bhante, jāyeyyā”ti.</i></a> <a><i>“Evameva kho, mahārāja, natthi keci saṅkhārā ye abhavantā jāyanti, bhavantāyeva kho saṅkhārā jāyantī”ti.</i></a></p>
<p><a data-ref="sc8, ms28Mi_252"><i>“Bhiyyo opammaṃ karohī”ti.</i></a> <a><i>“Yathā, mahārāja, ādāso na siyā, ābhā na siyā, mukhaṃ na siyā, jāyeyya attā”ti?</i></a> <a><i>“Na hi, bhante”ti.</i></a> <a><i>“Yato ca kho, mahārāja, ādāso siyā, ābhā siyā, mukhaṃ siyā, jāyeyya attā”ti?</i></a> <a><i>“Āma, bhante, jāyeyyā”ti.</i></a> <a><i>“Evameva kho, mahārāja, natthi keci saṅkhārā, ye abhavantā jāyanti, bhavantāyeva kho saṅkhārā jāyantī”ti.</i></a></p>
<p><a data-ref="sc9, ms28Mi_253"><i>“Kallosi, bhante nāgasenā”ti.</i></a></p>
<p class="endsutta"><a data-var="Bhavantasaṅkhārajāyamānapañho → bhavantānaṃ saṃkhārānaṃ jāyanapañho (maku)" data-ref="sc10, ms28Mi_254"><i>Bhavantasaṅkhārajāyamānapañho pañcamo.</i></a></p>
</article>
</section>
</div>
</body>
</html>
