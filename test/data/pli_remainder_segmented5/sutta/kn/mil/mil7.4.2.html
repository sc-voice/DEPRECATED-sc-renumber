<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>2. Āpaṅgapañha</i></a></h1>
</div>
<p><a data-ref="sc1, ms28Mi_1763, msdiv246"><i>“Bhante nāgasena, ‘āpassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, āpo susaṇṭhitamakampitamaluḷitasabhāvaparisuddho;</i></a> <a><i>evameva kho, mahārāja, yoginā yogāvacarena kuhanalapananemittakanippesikataṃ apanetvā susaṇṭhitamakampitamaluḷitasabhāvaparisuddhācārena bhavitabbaṃ.</i></a> <a><i>Idaṃ, mahārāja, āpassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1764"><i>Puna caparaṃ, mahārāja, āpo sītalasabhāvasaṇṭhito;</i></a> <a><i>evameva kho, mahārāja, yoginā yogāvacarena sabbasattesu khantimettānuddayasampannena hitesinā anukampakena bhavitabbaṃ.</i></a> <a><i>Idaṃ, mahārāja, āpassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1765"><i>Puna caparaṃ, mahārāja, āpo asuciṃ suciṃ karoti;</i></a> <a><i>evameva kho, mahārāja, yoginā yogāvacarena gāme vā araññe vā upajjhāye upajjhāyamattesu ācariye ācariyamattesu sabbattha anadhikaraṇena bhavitabbaṃ anavasesakārinā.</i></a> <a><i>Idaṃ, mahārāja, āpassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1766"><i>Puna caparaṃ, mahārāja, āpo bahujanapatthito;</i></a> <a><i>evameva kho, mahārāja, yoginā yogāvacarena appicchasantuṭṭhapavivittapaṭisallānena satataṃ sabbalokamabhipatthitena bhavitabbaṃ.</i></a> <a><i>Idaṃ, mahārāja, āpassa catutthaṃ aṅgaṃ gahetabbaṃ.</i></a></p>
<p><a data-ref="sc5, pts-vp-pli384, ms28Mi_1767"><i>Puna caparaṃ, mahārāja, āpo na kassaci ahitamupadahati;</i></a> <a><i>evameva kho, mahārāja, yoginā yogāvacarena parabhaṇḍanakalahaviggahavivādarittajjhānaaratijananaṃ kāyavacīcittehi pāpakaṃ na karaṇīyaṃ.</i></a> <a><i>Idaṃ, mahārāja, āpassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā, devātidevena kaṇhajātake—</i></a></p>
<blockquote class="gatha">
<p><a data-ref="sc6, ms28Mi_1768"><i>‘Varañce me ado sakka,</i></a><br>
<a><i>sabbabhūtānamissara;</i></a><br>
<a><i>Na mano vā sarīraṃ vā,</i></a><br>
<a><i>maṃ-kate sakka kassaci;</i></a><br>
<a><i>Kadāci upahaññetha,</i></a><br>
<a><i>etaṃ sakka varaṃ vare’”ti.</i></a></p>
</blockquote>
<p class="endsutta"><a data-ref="sc7, ms28Mi_1769"><i>Āpaṅgapañho dutiyo.</i></a></p>
</article>
</section>
</div>
</body>
</html>
