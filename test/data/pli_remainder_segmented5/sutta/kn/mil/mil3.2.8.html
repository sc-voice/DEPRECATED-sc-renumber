<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.2.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Addhānavagga</i></a></p>
<h1><a><i>8. Nāmarūpapaṭisandahanapañha</i></a></h1>
</div>
<p><a data-ref="sc1, ms28Mi_219, msdiv47"><i>Rājā āha—</i></a> <a><i>“bhante nāgasena, yaṃ panetaṃ brūsi ‘nāmarūpan’ti, tattha katamaṃ nāmaṃ, katamaṃ rūpan”ti.</i></a> <a><i>“Yaṃ tattha, mahārāja, oḷārikaṃ, etaṃ rūpaṃ, ye tattha sukhumā cittacetasikā dhammā, etaṃ nāman”ti.</i></a> <a><i>“Bhante nāgasena, kena kāraṇena nāmaṃyeva na paṭisandahati, rūpaṃyeva vā”ti?</i></a> <a><i>“Aññamaññūpanissitā, mahārāja, ete dhammā ekatova uppajjantī”ti.</i></a></p>
<p><a data-ref="sc2, ms28Mi_220"><i>“Opammaṃ karohī”ti.</i></a> <a><i>“Yathā, mahārāja, kukkuṭiyā kalalaṃ na bhaveyya, aṇḍampi na bhaveyya, yañca tattha kalalaṃ, yañca aṇḍaṃ, ubhopete aññamaññūpanissitā, ekatova nesaṃ uppatti hoti;</i></a> <a><i>evameva kho, mahārāja, yadi tattha nāmaṃ na bhaveyya, rūpampi na bhaveyya, yañceva tattha nāmaṃ, yañceva rūpaṃ, ubhopete aññamaññūpanissitā, ekatova nesaṃ uppatti hoti.</i></a> <a><i>Evametaṃ dīghamaddhānaṃ sandhāvitan”ti.</i></a></p>
<p><a data-ref="sc3, ms28Mi_221"><i>“Kallosi, bhante nāgasenā”ti.</i></a></p>
<p class="endsutta"><a data-var="Nāmarūpapaṭisandahanapañho → nāmarūpapañho (maku)" data-ref="sc4, ms28Mi_222"><i>Nāmarūpapaṭisandahanapañho aṭṭhamo.</i></a></p>
</article>
</section>
</div>
</body>
</html>
