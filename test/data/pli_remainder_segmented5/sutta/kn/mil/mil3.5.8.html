<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.5.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Buddhavagga</i></a></p>
<h1><a><i>8. Kammaphalaatthibhāvapañha</i></a></h1>
</div>
<p><a data-var="anapāyinī”ti → anupāyinīti (maku, mr)" data-ref="sc1, ms28Mi_383, msdiv80"><i>Rājā āha—</i></a> <a><i>“bhante nāgasena, iminā nāmarūpena kammaṃ kataṃ kusalaṃ vā akusalaṃ vā, kuhiṃ tāni kammāni tiṭṭhantī”ti?</i></a> <a><i>“Anubandheyyuṃ kho, mahārāja, tāni kammāni chāyāva anapāyinī”ti.</i></a> <a><i>“Sakkā pana, bhante, tāni kammāni dassetuṃ ‘idha vā idha vā tāni kammāni tiṭṭhantī’”ti?</i></a> <a><i>“Na sakkā, mahārāja, tāni kammāni dassetuṃ ‘idha vā idha vā tāni kammāni tiṭṭhantī’”ti.</i></a></p>
<p><a data-ref="sc2, ms28Mi_384"><i>“Opammaṃ karohī”ti.</i></a> <a><i>“Taṃ kiṃ maññasi, mahārāja, yānimāni rukkhāni anibbattaphalāni, sakkā tesaṃ phalāni dassetuṃ ‘idha vā idha vā tāni phalāni tiṭṭhantī’”ti.</i></a> <a><i>“Na hi, bhante”ti.</i></a> <a><i>“Evameva kho, mahārāja, abbocchinnāya santatiyā na sakkā tāni kammāni dassetuṃ ‘idha vā idha vā tāni kammāni tiṭṭhantī’”ti.</i></a></p>
<p><a data-ref="sc3, ms28Mi_385"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc4, ms28Mi_386"><i>Kammaphalaatthibhāvapañho aṭṭhamo.</i></a></p>
</article>
</section>
</div>
</body>
</html>
