<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.7.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Arūpadhammavavatthānavagga</i></a></p>
<h1><a><i>3. Dukkhappahānavāyamapañha</i></a></h1>
</div>
<p><a data-ref="sc1, pts-vp-pli81, ms28Mi_459, msdiv96"><i>Rājā āha—</i></a> <a><i>“bhante nāgasena, kiṃ tumhe atītassa dukkhassa pahānāya vāyamathā”ti?</i></a> <a><i>“Na hi, mahārājā”ti.</i></a> <a><i>“Kiṃ pana, bhante, anāgatassa dukkhassa pahānāya vāyamathā”ti?</i></a> <a><i>“Na hi, mahārājā”ti.</i></a> <a><i>“Kiṃ pana paccuppannassa dukkhassa pahānāya vāyamathā”ti?</i></a> <a><i>“Na hi, mahārājā”ti.</i></a> <a><i>“Yadi tumhe na atītassa dukkhassa pahānāya vāyamatha, na anāgatassa dukkhassa pahānāya vāyamatha, na paccuppannassa dukkhassa pahānāya vāyamatha, atha kimatthāya vāyamathā”ti.</i></a> <a><i>Thero āha—</i></a> <a><i>“‘kinti, mahārāja, idañca dukkhaṃ nirujjheyya, aññañca dukkhaṃ nuppajjeyyā’ti etadatthāya vāyamāmā”ti.</i></a></p>
<p><a data-ref="sc2, ms28Mi_460"><i>“Atthi pana te, bhante nāgasena, anāgataṃ dukkhan”ti?</i></a> <a><i>“Natthi, mahārājā”ti.</i></a> <a><i>“Tumhe kho, bhante nāgasena, atipaṇḍitā, ye tumhe asantānaṃ anāgatānaṃ dukkhānaṃ pahānāya vāyamathā”ti?</i></a> <a><i>“Atthi pana te, mahārāja, keci paṭirājāno paccatthikā paccāmittā paccupaṭṭhitā hontī”ti?</i></a> <a><i>“Āma, bhante, atthī”ti.</i></a> <a><i>“Kiṃ nu kho, mahārāja, tadā tumhe parikhaṃ khaṇāpeyyātha, pākāraṃ cināpeyyātha gopuraṃ kārāpeyyātha, aṭṭālakaṃ kārāpeyyātha, dhaññaṃ atiharāpeyyāthā”ti?</i></a> <a><i>“Na hi, bhante, paṭikacceva taṃ paṭiyattaṃ hotī”ti.</i></a> <a><i>“Kiṃ tumhe, mahārāja, tadā hatthismiṃ sikkheyyātha, assasmiṃ sikkheyyātha, rathasmiṃ sikkheyyātha, dhanusmiṃ sikkheyyātha, tharusmiṃ sikkheyyāthā”ti?</i></a> <a><i>“Na hi, bhante, paṭikacceva taṃ sikkhitaṃ hotī”ti.</i></a> <a><i>“Kissatthāyā”ti?</i></a> <a><i>“Anāgatānaṃ, bhante, bhayānaṃ paṭibāhanatthāyā”ti.</i></a> <a><i>“Kiṃ nu kho, mahārāja, atthi anāgataṃ bhayan”ti?</i></a> <a><i>“Natthi, bhante”ti.</i></a> <a><i>“Tumhe ca kho, mahārāja, atipaṇḍitā, ye tumhe asantānaṃ anāgatānaṃ bhayānaṃ paṭibāhanatthāya paṭiyādethā”ti.</i></a></p>
<p><a data-ref="sc3, pts-vp-pli82, ms28Mi_461"><i>“Bhiyyo opammaṃ karohī”ti.</i></a> <a><i>“Taṃ kiṃ maññasi, mahārāja, yadā tvaṃ pipāsito bhaveyyāsi, tadā tvaṃ udapānaṃ khaṇāpeyyāsi, pokkharaṇiṃ khaṇāpeyyāsi, taḷākaṃ khaṇāpeyyāsi ‘pānīyaṃ pivissāmī’”ti?</i></a> <a><i>“Na hi, bhante, paṭikacceva taṃ paṭiyattaṃ hotī”ti.</i></a> <a><i>“Kissatthāyā”ti?</i></a> <a><i>“Anāgatānaṃ, bhante, pipāsānaṃ paṭibāhanatthāya paṭiyattaṃ hotī”ti.</i></a> <a><i>“Atthi pana, mahārāja, anāgatā pipāsā”ti?</i></a> <a><i>“Natthi, bhante”ti.</i></a> <a><i>“Tumhe kho, mahārāja, atipaṇḍitā, ye tumhe asantānaṃ anāgatānaṃ pipāsānaṃ paṭibāhanatthāya taṃ paṭiyādethā”ti.</i></a></p>
<p><a data-ref="sc4, ms28Mi_462"><i>“Bhiyyo opammaṃ karohī”ti.</i></a> <a><i>“Taṃ kiṃ maññasi, mahārāja, yadā tvaṃ bubhukkhito bhaveyyāsi, tadā tvaṃ khettaṃ kasāpeyyāsi, sāliṃ vapāpeyyāsi ‘bhattaṃ bhuñjissāmī’”ti?</i></a> <a><i>“Na hi, bhante, paṭikacceva taṃ paṭiyattaṃ hotī”ti.</i></a> <a><i>“Kissatthāyā”ti.</i></a> <a><i>“Anāgatānaṃ, bhante, bubhukkhānaṃ paṭibāhanatthāyā”ti.</i></a> <a><i>“Atthi pana, mahārāja, anāgatā bubhukkhā”ti?</i></a> <a><i>“Natthi, bhante”ti.</i></a> <a><i>“Tumhe kho, mahārāja, atipaṇḍitā, ye tumhe asantānaṃ anāgatānaṃ bubhukkhānaṃ paṭibāhanatthāya paṭiyādethā”ti.</i></a></p>
<p><a data-ref="sc5, ms28Mi_463"><i>“Kallosi, bhante nāgasenā”ti.</i></a></p>
<p class="endsutta"><a data-var="Dukkhappahānavāyamapañho → anāgatapañho (maku)" data-ref="sc6, ms28Mi_464"><i>Dukkhappahānavāyamapañho tatiyo.</i></a></p>
</article>
</section>
</div>
</body>
</html>
