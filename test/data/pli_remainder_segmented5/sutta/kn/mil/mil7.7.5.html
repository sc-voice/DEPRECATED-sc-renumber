<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.7.5">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Makkaṭakavagga</i></a></p>
<h1><a><i>5. Rukkhaṅgapañha</i></a></h1>
</div>
<p><a data-ref="sc1, ms28Mi_1951, msdiv279"><i>“Bhante nāgasena, ‘rukkhassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, rukkho nāma pupphaphaladharo;</i></a> <a><i>evameva kho, mahārāja, yoginā yogāvacarena vimuttipupphasāmaññaphaladhārinā bhavitabbaṃ.</i></a> <a><i>Idaṃ, mahārāja, rukkhassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1952"><i>Puna caparaṃ, mahārāja, rukkho upagatānamanuppaviṭṭhānaṃ janānaṃ chāyaṃ deti;</i></a> <a><i>evameva kho, mahārāja, yoginā yogāvacarena upagatānamanuppaviṭṭhānaṃ puggalānaṃ āmisappaṭisandhārena vā dhammappaṭisanthārena vā paṭisantharitabbaṃ.</i></a> <a><i>Idaṃ, mahārāja, rukkhassa dutiyaṃ aṅgaṃ gahetabbaṃ.</i></a></p>
<p><a data-var="abyāpajjā → abyāpajjhā (bj, maku, pts-vp-pli1)" data-ref="sc3, pts-vp-pli410, ms28Mi_1953"><i>Puna caparaṃ, mahārāja, rukkho chāyāvemattaṃ na karoti;</i></a> <a><i>evameva kho, mahārāja, yoginā yogāvacarena sabbasattesu vemattatā na kātabbā, coravadhakapaccatthikesupi attanipi samasamā mettābhāvanā kātabbā, ‘kinti ime sattā averā abyāpajjā anīghā sukhī attānaṃ parihareyyun’ti.</i></a> <a><i>Idaṃ, mahārāja, rukkhassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc4, ms28Mi_1954"><i>‘Vadhake devadattamhi,</i></a><br>
<a><i>core aṅgulimālake;</i></a><br>
<a><i>Dhanapāle rāhule ca,</i></a><br>
<a><i>sabbattha samako munī’”ti.</i></a></p>
</blockquote>
<p class="endsutta"><a data-ref="sc5, ms28Mi_1955"><i>Rukkhaṅgapañho pañcamo.</i></a></p>
</article>
</section>
</div>
</body>
</html>
