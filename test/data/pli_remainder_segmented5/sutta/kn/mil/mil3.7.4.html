<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.7.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Arūpadhammavavatthānavagga</i></a></p>
<h1><a><i>4. Brahmalokapañha</i></a></h1>
</div>
<p><a data-ref="sc1, ms28Mi_465, msdiv97"><i>Rājā āha—</i></a> <a><i>“bhante nāgasena, kīvadūro ito brahmaloko”ti?</i></a> <a><i>“Dūro kho, mahārāja, ito brahmaloko kūṭāgāramattā silā tamhā patitā ahorattena aṭṭhacattālīsayojanasahassāni bhassamānā catūhi māsehi pathaviyaṃ patiṭṭhaheyyā”ti.</i></a></p>
<p><a data-ref="sc2, ms28Mi_466"><i>“Bhante nāgasena, tumhe evaṃ bhaṇatha—</i></a> <a><i>‘seyyathāpi balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;</i></a> <a><i>evameva iddhimā bhikkhu cetovasippatto jambudīpe antarahito brahmaloke pātubhaveyyā’ti etaṃ vacanaṃ na saddahāmi, evaṃ atisīghaṃ tāva bahūni yojanasatāni gacchissatī”ti.</i></a></p>
<p><a data-ref="sc3, ms28Mi_467"><i>Thero āha—</i></a> <a><i>“kuhiṃ pana, mahārāja, tava jātabhūmī”ti?</i></a> <a><i>“Atthi, bhante, alasando nāma dīpo, tatthāhaṃ jāto”ti.</i></a> <a><i>“Kīva dūro, mahārāja, ito alasando hotī”ti?</i></a> <a><i>“Dvimattāni, bhante, yojanasatānī”ti.</i></a> <a><i>“Abhijānāsi nu tvaṃ, mahārāja, tattha kiñcideva karaṇīyaṃ karitvā saritā”ti?</i></a> <a><i>“Āma, bhante, sarāmī”ti.</i></a> <a><i>“Lahuṃ kho tvaṃ, mahārāja, gatosi dvimattāni yojanasatānī”ti.</i></a></p>
<p><a data-ref="sc4, ms28Mi_468"><i>“Kallosi, bhante nāgasenā”ti.</i></a></p>
<p class="endsutta"><a data-var="Brahmalokapañho → dūrabrahmalokapañho (maku)" data-ref="sc5, ms28Mi_469"><i>Brahmalokapañho catuttho.</i></a></p>
</article>
</section>
</div>
</body>
</html>
