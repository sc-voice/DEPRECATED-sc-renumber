<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.2.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Gadrabhavagga</i></a></p>
<h1><a><i>10. Makkaṭaṅgapañha</i></a></h1>
</div>
<p><a data-var="sabbaṭṭhakasākhe → sabbattha pasākhe (bj); sabbatthakasākhe (maku); sabbaṭṭhasākhe (mr)" data-ref="sc1, ms28Mi_1700, msdiv234"><i>“Bhante nāgasena, ‘makkaṭassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, makkaṭo vāsamupagacchanto tathārūpe okāse mahatimahārukkhe pavivitte sabbaṭṭhakasākhe bhīruttāṇe vāsamupagacchati;</i></a> <a><i>evameva kho, mahārāja, yoginā yogāvacarena lajjiṃ pesalaṃ sīlavantaṃ kalyāṇadhammaṃ bahussutaṃ dhammadharaṃ vinayadharaṃ piyaṃ garubhāvanīyaṃ vattāraṃ vacanakkhamaṃ ovādakaṃ viññāpakaṃ sandassakaṃ samādapakaṃ samuttejakaṃ sampahaṃsakaṃ evarūpaṃ kalyāṇamittaṃ ācariyaṃ nissāya viharitabbaṃ.</i></a> <a><i>Idaṃ, mahārāja, makkaṭassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli374, ms28Mi_1701"><i>Puna caparaṃ, mahārāja, makkaṭo rukkheyeva carati tiṭṭhati nisīdati, yadi niddaṃ okkamati, tattheva rattiṃ vāsamanubhavati;</i></a> <a><i>evameva kho, mahārāja, yoginā yogāvacarena pavanābhimukhena bhavitabbaṃ, pavaneyeva ṭhānacaṅkamanisajjāsayanaṃ niddaṃ okkamitabbaṃ, tattheva satipaṭṭhānamanubhavitabbaṃ.</i></a> <a><i>Idaṃ, mahārāja, makkaṭassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc3, ms28Mi_1702"><i>‘Caṅkamantopi tiṭṭhanto,</i></a><br>
<a><i>nisajjāsayanena vā;</i></a><br>
<a><i>Pavane sobhate bhikkhu,</i></a><br>
<a><i>pavanantaṃva vaṇṇitan’”ti.</i></a></p>
</blockquote>
<p class="endsutta"><a data-ref="sc4, ms28Mi_1703"><i>Makkaṭaṅgapañho dasamo.</i></a></p>
<p class="endsection"><a data-ref="sc5, ms28Mi_1704"><i>Gadrabhavaggo paṭhamo.</i></a></p>
<p class="uddana-intro"><a data-ref="sc6, ms28Mi_1705"><i>Tassuddānaṃ</i></a></p>
<blockquote class="uddanagatha">
<p><a data-var="Gadrabho ceva → ghorassaro ca (bj, pts-vp-pli1); ghorasaro ca (maku)" data-ref="sc7, ms28Mi_1706"><i>Gadrabho ceva kukkuṭo,</i></a><br>
<a><i>kalando dīpini dīpiko;</i></a><br>
<a><i>Kummo vaṃso ca cāpo ca,</i></a><br>
<a><i>vāyaso atha makkaṭoti.</i></a></p>
</blockquote>
</article>
</section>
</div>
</body>
</html>
