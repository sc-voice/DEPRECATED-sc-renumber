<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>4. Vāyuṅgapañha</i></a></h1>
</div>
<p><a data-ref="sc1, ms28Mi_1777, msdiv248"><i>“Bhante nāgasena, ‘vāyussa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, vāyu supupphitavanasaṇḍantaraṃ abhivāyati;</i></a> <a><i>evameva kho, mahārāja, yoginā yogāvacarena vimuttivarakusumapupphitārammaṇavanantare ramitabbaṃ.</i></a> <a><i>Idaṃ, mahārāja, vāyussa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1778"><i>Puna caparaṃ, mahārāja, vāyu dharaṇīruhapādapagaṇe mathayati;</i></a> <a><i>evameva kho, mahārāja, yoginā yogāvacarena vanantaragatena saṅkhāre vicinantena kilesā mathayitabbā.</i></a> <a><i>Idaṃ, mahārāja, vāyussa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1779"><i>Puna caparaṃ, mahārāja, vāyu ākāse carati;</i></a> <a><i>evameva kho, mahārāja, yoginā yogāvacarena lokuttaradhammesu mānasaṃ sañcārayitabbaṃ.</i></a> <a><i>Idaṃ, mahārāja, vāyussa tatiyaṃ aṅgaṃ gahetabbaṃ.</i></a></p>
<p><a data-var="sīlavarasurabhigandho → sīlasurabhigando (bj); sila-surabhigandho (pts-vp-pli1)" data-ref="sc4, ms28Mi_1780"><i>Puna caparaṃ, mahārāja, vāyu gandhaṃ anubhavati;</i></a> <a><i>evameva kho, mahārāja, yoginā yogāvacarena attano sīlavarasurabhigandho anubhavitabbo.</i></a> <a><i>Idaṃ, mahārāja, vāyussa catutthaṃ aṅgaṃ gahetabbaṃ.</i></a></p>
<p><a data-ref="sc5, ms28Mi_1781"><i>Puna caparaṃ, mahārāja, vāyu nirālayo aniketavāsī;</i></a> <a><i>evameva kho, mahārāja, yoginā yogāvacarena nirālayamaniketamasanthavena sabbattha vimuttena bhavitabbaṃ.</i></a> <a><i>Idaṃ, mahārāja, vāyussa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena suttanipāte—</i></a></p>
<blockquote class="gatha">
<p><a data-ref="sc6, ms28Mi_1782"><i>‘Santhavāto bhayaṃ jātaṃ,</i></a><br>
<a><i>niketā jāyate rajo;</i></a><br>
<a><i>Aniketamasanthavaṃ,</i></a><br>
<a><i>etaṃ ve munidassanan’”ti.</i></a></p>
</blockquote>
<p class="endsutta"><a data-ref="sc7, ms28Mi_1783"><i>Vāyuṅgapañho catuttho.</i></a></p>
</article>
</section>
</div>
</body>
</html>
