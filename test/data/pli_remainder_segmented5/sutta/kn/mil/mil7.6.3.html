<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.6.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Sīhavagga</i></a></p>
<h1><a><i>3. Peṇāhikaṅgapañha</i></a></h1>
</div>
<p><a data-var="sakamane → sakamano (mr)" data-ref="sc1, ms28Mi_1901, msdiv267"><i>“Bhante nāgasena, ‘peṇāhikāya dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, peṇāhikā sakapatimhi usūyāya chāpake na posayati;</i></a> <a><i>evameva kho, mahārāja, yoginā yogāvacarena sakamane kilese uppanne usūyāyitabbaṃ, satipaṭṭhānena sammāsaṃvarasusire pakkhipitvā manodvāre kāyagatāsati bhāvetabbā.</i></a> <a><i>Idaṃ, mahārāja, peṇāhikāya paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1902"><i>Puna caparaṃ, mahārāja, peṇāhikā pavane divasaṃ gocaraṃ caritvā sāyaṃ pakkhigaṇaṃ upeti attano guttiyā;</i></a> <a><i>evameva kho, mahārāja, yoginā yogāvacarena ekakena pavivekaṃ sevitabbaṃ saṃyojanaparimuttiyā, tatra ratiṃ alabhamānena upavādabhayaparirakkhaṇāya saṃghaṃ osaritvā saṃgharakkhitena vasitabbaṃ.</i></a> <a><i>Idaṃ, mahārāja, peṇāhikāya dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, brahmunā sahampatinā bhagavato santike—</i></a></p>
<blockquote class="gatha">
<p><a data-ref="sc3, ms28Mi_1903"><i>‘Sevetha pantāni senāsanāni,</i></a><br>
<a><i>Careyya saṃyojanavippamokkhā;</i></a><br>
<a><i>Sace ratiṃ nādhigaccheyya tattha,</i></a><br>
<a><i>Saṃghe vase rakkhitatto satīmā’”ti.</i></a></p>
</blockquote>
<p class="endsutta"><a data-ref="sc4, ms28Mi_1904"><i>Peṇāhikaṅgapañho tatiyo.</i></a></p>
</article>
</section>
</div>
</body>
</html>
