<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.3.12">
<article>
<div class="hgroup">
<p class="division"><a><i>Milindapañha</i></a></p>
<p><a><i>Vicāravagga</i></a></p>
<h1><a><i>12. Viññāṇalakkhaṇapañha</i></a></h1>
</div>
<p><a data-ref="sc1, ms28Mi_301, msdiv60"><i>“Bhante nāgasena, kiṃlakkhaṇaṃ viññāṇan”ti?</i></a> <a><i>“Vijānanalakkhaṇaṃ, mahārāja, viññāṇan”ti.</i></a></p>
<p><a data-ref="sc2, ms28Mi_302"><i>“Opammaṃ karohī”ti.</i></a> <a><i>“Yathā, mahārāja, nagaraguttiko majjhe nagarasiṅghāṭake nisinno passeyya puratthimadisato purisaṃ āgacchantaṃ, passeyya dakkhiṇadisato purisaṃ āgacchantaṃ, passeyya pacchimadisato purisaṃ āgacchantaṃ, passeyya uttaradisato purisaṃ āgacchantaṃ;</i></a> <a><i>evameva kho, mahārāja, yañca puriso cakkhunā rūpaṃ passati, taṃ viññāṇena vijānāti.</i></a> <a><i>Yañca sotena saddaṃ suṇāti, taṃ viññāṇena vijānāti.</i></a> <a><i>Yañca ghānena gandhaṃ ghāyati, taṃ viññāṇena vijānāti.</i></a> <a><i>Yañca jivhāya rasaṃ sāyati, taṃ viññāṇena vijānāti.</i></a> <a><i>Yañca kāyena phoṭṭhabbaṃ phusati, taṃ viññāṇena vijānāti, yañca manasā dhammaṃ vijānāti, taṃ viññāṇena vijānāti.</i></a> <a><i>Evaṃ kho, mahārāja, vijānanalakkhaṇaṃ viññāṇan”ti.</i></a></p>
<p><a data-ref="sc3, ms28Mi_303"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc4, ms28Mi_304"><i>Viññāṇalakkhaṇapañho dvādasamo.</i></a></p>
</article>
</section>
</div>
</body>
</html>
