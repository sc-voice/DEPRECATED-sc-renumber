<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.5.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Buddhavagga</i></a></p>
<h1><a><i>10. Buddhanidassanapañha</i></a></h1>
</div>
<p><a data-ref="sc1, ms28Mi_391, msdiv82"><i>Rājā āha—</i></a> <a><i>“bhante nāgasena, buddho atthī”ti?</i></a> <a><i>“Āma, mahārāja, bhagavā atthī”ti.</i></a> <a><i>“Sakkā pana, bhante nāgasena, buddho nidassetuṃ idha vā idha vā”ti?</i></a> <a><i>“Parinibbuto, mahārāja, bhagavā anupādisesāya nibbānadhātuyā, na sakkā bhagavā nidassetuṃ ‘idha vā idha vā’”ti.</i></a></p>
<p><a data-ref="sc2, ms28Mi_392"><i>“Opammaṃ karohī”ti.</i></a> <a><i>“Taṃ kiṃ maññasi, mahārāja, mahato aggikkhandhassa jalamānassa yā acci atthaṅgatā, sakkā sā acci dassetuṃ ‘idha vā idha vā’”ti?</i></a> <a><i>“Na hi, bhante, niruddhā sā acci appaññattiṃ gatā”ti.</i></a> <a><i>“Evameva kho, mahārāja, bhagavā anupādisesāya nibbānadhātuyā parinibbuto atthaṅgato, na sakkā bhagavā nidassetuṃ ‘idha vā idha vā’ti, dhammakāyena pana kho, mahārāja, sakkā bhagavā nidassetuṃ.</i></a> <a><i>Dhammo hi, mahārāja, bhagavatā desito”ti.</i></a></p>
<p><a data-ref="sc3, ms28Mi_393"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc4, ms28Mi_394"><i>Buddhanidassanapañho dasamo.</i></a></p>
<p class="endsection"><a data-ref="sc5, ms28Mi_395"><i>Buddhavaggo pañcamo.</i></a></p>
<p class="endsutta"><a data-ref="sc6, ms28Mi_396"><i>Imasmiṃ vagge dasa pañhā.</i></a></p>
</article>
</section>
</div>
</body>
</html>
