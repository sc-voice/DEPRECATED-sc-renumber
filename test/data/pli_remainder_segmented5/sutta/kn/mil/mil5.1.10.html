<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.1.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Iddhibalavagga</i></a></p>
<h1><a data-var="10 Iddhibaladassanapañha → iddhipādabalapañho (bj)"><i>10 Iddhibaladassanapañha</i></a></h1>
</div>
<p><a data-ref="sc1, pts-vp-pli141, ms28Mi_671, msdiv129"><i>“Bhante nāgasena, bhāsitampetaṃ bhagavatā—</i></a> <a><i>‘tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā’ti.</i></a> <a><i>Puna ca bhaṇitaṃ—</i></a> <a><i>‘ito tiṇṇaṃ māsānaṃ accayena tathāgato parinibbāyissatī’ti.</i></a> <a><i>Yadi, bhante nāgasena, bhagavatā bhaṇitaṃ—</i></a> <a><i>‘tathāgatassa kho, ānanda, cattāro iddhipādā bhāvitā …pe… kappāvasesaṃ vā’ti, tena hi temāsaparicchedo micchā.</i></a> <a><i>Yadi, bhante, tathāgatena bhaṇitaṃ—</i></a> <a><i>‘ito tiṇṇaṃ māsānaṃ accayena tathāgato parinibbāyissatī’ti, tena hi ‘tathāgatassa kho, ānanda, cattāro iddhipādā bhāvitā …pe… kappāvasesaṃ vā’ti tampi vacanaṃ micchā.</i></a> <a><i>Natthi tathāgatānaṃ aṭṭhāne gajjitaṃ.</i></a> <a><i>Amoghavacanā buddhā bhagavanto tathavacanā advejjhavacanā.</i></a> <a><i>Ayampi ubhato koṭiko pañho gambhīro sunipuṇo dunnijjhāpayo tavānuppatto, bhindetaṃ diṭṭhijālaṃ, ekaṃse ṭhapaya, bhinda paravādan”ti.</i></a></p>
<p><a data-ref="sc2, ms28Mi_672"><i>“Bhāsitampetaṃ, mahārāja, bhagavatā ‘tathāgatassa kho, ānanda, cattāro iddhipādā bhāvitā …pe… kappāvasesaṃ vā’ti, temāsaparicchedo ca bhaṇito, so ca pana kappo āyukappo vuccati.</i></a> <a><i>Na, mahārāja, bhagavā attano balaṃ kittayamāno evamāha, iddhibalaṃ pana, mahārāja, bhagavā parikittayamāno evamāha—</i></a> <a><i>‘tathāgatassa kho, ānanda, cattāro iddhipādā bhāvitā …pe… kappāvasesaṃ vā’ti.</i></a></p>
<p><a data-ref="sc3, pts-vp-pli142, ms28Mi_673"><i>Yathā, mahārāja, rañño assājānīyo bhaveyya sīghagati anilajavo, tassa rājā javabalaṃ parikittayanto sanegamajānapadabhaṭabalabrāhmaṇagahapatikaamaccajanamajjhe evaṃ vadeyya ‘ākaṅkhamāno me, bho, ayaṃ hayavaro sāgarajalapariyantaṃ mahiṃ anuvicaritvā khaṇena idhāgaccheyyā’ti, na ca taṃ javagatiṃ tassaṃ parisāyaṃ dasseyya, vijjati ca so javo tassa, samattho ca so khaṇena sāgarajalapariyantaṃ mahiṃ anuvicarituṃ.</i></a> <a><i>Evameva kho, mahārāja, bhagavā attano iddhibalaṃ parikittayamāno evamāha, tampi tevijjānaṃ chaḷabhiññānaṃ arahantānaṃ vimalakhīṇāsavānaṃ devamanussānañca majjhe nisīditvā bhaṇitaṃ—</i></a> <a><i>‘tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā’ti.</i></a> <a><i>Vijjati ca taṃ, mahārāja, iddhibalaṃ bhagavato, samattho ca bhagavā iddhibalena kappaṃ vā ṭhātuṃ kappāvasesaṃ vā, na ca bhagavā taṃ iddhibalaṃ tassaṃ parisāyaṃ dasseti, anatthiko, mahārāja, bhagavā sabbabhavehi, garahitā ca tathāgatassa sabbabhavā.</i></a> <a><i>Bhāsitampetaṃ, mahārāja, bhagavatā—</i></a> <a><i>‘seyyathāpi, bhikkhave, appamattakopi gūtho duggandho hoti;</i></a> <a><i>evameva kho ahaṃ, bhikkhave, appamattakampi bhavaṃ na vaṇṇemi antamaso accharāsaṅghātamattampī’ti api nu kho, mahārāja, bhagavā sabbabhavagatiyoniyo gūthasamaṃ disvā iddhibalaṃ nissāya bhavesu chandarāgaṃ kareyyā”ti?</i></a> <a><i>“Na hi, bhante”ti.</i></a> <a><i>“Tena hi, mahārāja, bhagavā iddhibalaṃ parikittayamāno evarūpaṃ buddhasīhanādamabhinadī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Iddhibaladassanapañho → iddhipādabaladassanapañho (maku)" data-ref="sc4, ms28Mi_674"><i>Iddhibaladassanapañho dasamo.</i></a></p>
<p class="endsection"><a data-ref="sc5, ms28Mi_675"><i>Iddhibalavaggo paṭhamo.</i></a></p>
<p class="endsutta"><a data-ref="sc6, ms28Mi_676"><i>Imasmiṃ vagge dasa pañhā.</i></a></p>
</article>
</section>
</div>
</body>
</html>
