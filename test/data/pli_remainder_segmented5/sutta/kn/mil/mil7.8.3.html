<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.8.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Kumbhavagga</i></a></p>
<h1><a><i>3. Chattaṅgapañha</i></a></h1>
</div>
<p><a data-ref="sc1, ms28Mi_1993, msdiv287"><i>“Bhante nāgasena, ‘chattassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, chattaṃ upari muddhani carati;</i></a> <a><i>evameva kho, mahārāja, yoginā yogāvacarena kilesānaṃ upari muddhani carena bhavitabbaṃ.</i></a> <a><i>Idaṃ, mahārāja, chattassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1994"><i>Puna caparaṃ, mahārāja, chattaṃ muddhanupatthambhaṃ hoti;</i></a> <a><i>evameva kho, mahārāja, yoginā yogāvacarena yoniso manasikārupatthambhena bhavitabbaṃ.</i></a> <a><i>Idaṃ, mahārāja, chattassa dutiyaṃ aṅgaṃ gahetabbaṃ.</i></a></p>
<p><a data-var="tividhaggisantāpakilesavuṭṭhiyo → mahāvāta … (bj, mr); maggavāta … (maku)" data-ref="sc3, pts-vp-pli416, ms28Mi_1995"><i>Puna caparaṃ, mahārāja, chattaṃ vātātapameghavuṭṭhiyo paṭihanati;</i></a> <a><i>evameva kho, mahārāja, yoginā yogāvacarena nānāvidhadiṭṭhiputhusamaṇabrāhmaṇānaṃ matavāta-tividhaggisantāpakilesavuṭṭhiyo paṭihantabbā.</i></a> <a><i>Idaṃ, mahārāja, chattassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc4, ms28Mi_1996"><i>‘Yathāpi chattaṃ vipulaṃ,</i></a><br>
<a><i>acchiddaṃ thirasaṃhitaṃ;</i></a><br>
<a><i>Vātātapaṃ nivāreti,</i></a><br>
<a><i>mahatī meghavuṭṭhiyo.</i></a></p>
<p><a data-ref="sc5, ms28Mi_1997"><i>Tatheva buddhaputtopi,</i></a><br>
<a><i>sīlachattadharo suci;</i></a><br>
<a><i>Kilesavuṭṭhiṃ vāreti,</i></a><br>
<a><i>santāpatividhaggayo’”ti.</i></a></p>
</blockquote>
<p class="endsutta"><a data-ref="sc6, ms28Mi_1998"><i>Chattaṅgapañho tatiyo.</i></a></p>
</article>
</section>
</div>
</body>
</html>
