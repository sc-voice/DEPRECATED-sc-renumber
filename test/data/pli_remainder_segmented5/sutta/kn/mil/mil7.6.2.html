<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.6.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Sīhavagga</i></a></p>
<h1><a><i>2. Cakkavākaṅgapañha</i></a></h1>
</div>
<p><a data-ref="sc1, ms28Mi_1896, msdiv266"><i>“Bhante nāgasena, ‘cakkavākassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānīti”?</i></a> <a><i>“Yathā, mahārāja, cakkavāko yāva jīvitapariyādānā dutiyikaṃ na vijahati;</i></a> <a><i>evameva kho, mahārāja, yoginā yogāvacarena yāva jīvitapariyādānā yoniso manasikāro na vijahitabbo.</i></a> <a><i>Idaṃ, mahārāja, cakkavākassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli402, ms28Mi_1897"><i>Puna caparaṃ, mahārāja, cakkavāko sevālapaṇakabhakkho, tena ca santuṭṭhiṃ āpajjati, tāya ca santuṭṭhiyā balena ca vaṇṇena ca na parihāyati;</i></a> <a><i>evameva kho, mahārāja, yoginā yogāvacarena yathālābhasantoso karaṇīyo, yathālābhasantuṭṭho kho, mahārāja, yogī yogāvacaro na parihāyati sīlena, na parihāyati samādhinā, na parihāyati paññāya, na parihāyati vimuttiyā, na parihāyati vimuttiñāṇadassanena, na parihāyati sabbehi kusalehi dhammehi.</i></a> <a><i>Idaṃ, mahārāja, cakkavākassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1898"><i>Puna caparaṃ, mahārāja, cakkavāko pāṇe na viheṭhayati;</i></a> <a><i>evameva kho, mahārāja, yoginā yogāvacarena nihitadaṇḍena nihitasatthena lajjinā dayāpannena sabbapāṇabhūtahitānukampinā bhavitabbaṃ.</i></a> <a><i>Idaṃ, mahārāja, cakkavākassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena cakkavākajātake—</i></a></p>
<blockquote class="gatha">
<p><a data-ref="sc4, ms28Mi_1899"><i>‘Yo na hanti na ghāteti,</i></a><br>
<a><i>na jināti na jāpaye;</i></a><br>
<a data-var="Mettaṃso → ahiṃsā (bj, pts-vp-pli1); metto so (maku)"><i>Mettaṃso sabbabhūtesu,</i></a><br>
<a><i>veraṃ tassa na kenacī’”ti.</i></a></p>
</blockquote>
<p class="endsutta"><a data-ref="sc5, ms28Mi_1900"><i>Cakkavākaṅgapañho dutiyo.</i></a></p>
</article>
</section>
</div>
</body>
</html>
