<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.12">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>12. Vīriyalakkhaṇapañha</i></a></h1>
</div>
<p><a data-ref="sc1, ms28Mi_152, msdiv35"><i>Rājā āha—</i></a> <a><i>“bhante nāgasena, kiṃlakkhaṇaṃ vīriyan”ti?</i></a> <a><i>“Upatthambhanalakkhaṇaṃ, mahārāja, vīriyaṃ, vīriyūpatthambhitā sabbe kusalā dhammā na parihāyantī”ti.</i></a></p>
<p><a data-ref="sc2, ms28Mi_153"><i>“Opammaṃ karohī”ti.</i></a> <a><i>“Yathā, mahārāja, puriso gehe patante aññena dārunā upatthambheyya, upatthambhitaṃ santaṃ evaṃ taṃ gehaṃ na pateyya;</i></a> <a><i>evameva kho, mahārāja, upatthambhanalakkhaṇaṃ vīriyaṃ, vīriyūpatthambhitā sabbe kusalā dhammā na parihāyantī”ti.</i></a></p>
<p><a data-ref="sc3, pts-vp-pli37, ms28Mi_154"><i>“Bhiyyo opammaṃ karohī”ti.</i></a> <a><i>“Yathā, mahārāja, parittakaṃ senaṃ mahatī senā bhañjeyya, tato rājā aññamaññaṃ anussāreyya anupeseyya attano parittakāya senāya balaṃ anupadaṃ dadeyya, tāya saddhiṃ parittakā senā mahatiṃ senaṃ bhañjeyya;</i></a> <a><i>evameva kho, mahārāja, upatthambhanalakkhaṇaṃ vīriyaṃ, vīriyūpatthambhitā sabbe kusalā dhammā na parihāyanti.</i></a> <a><i>Bhāsitampetaṃ, mahārāja, bhagavatā—</i></a> <a><i>‘vīriyavā kho, bhikkhave, ariyasāvako akusalaṃ pajahati, kusalaṃ bhāveti.</i></a> <a><i>Sāvajjaṃ pajahati, anavajjaṃ bhāveti.</i></a> <a><i>Suddhamattānaṃ pariharatī’”ti.</i></a></p>
<p><a data-ref="sc4, ms28Mi_155"><i>“Kallosi, bhante nāgasenā”ti.</i></a></p>
<p class="endsutta"><a data-var="Vīriyalakkhaṇapañho → viriyalakkhaṇapañho (maku)" data-ref="sc5, ms28Mi_156"><i>Vīriyalakkhaṇapañho dvādasamo.</i></a></p>
</article>
</section>
</div>
</body>
</html>
