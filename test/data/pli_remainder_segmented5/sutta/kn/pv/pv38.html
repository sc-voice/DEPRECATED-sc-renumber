<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv38">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>3. Nandakapetavatthu</i></a></h1>
</div>
<blockquote class="gatha">
<p><a data-ref="sc1, vns660, pts-vp-pli2ed79, ms19Pv_707, msdiv658"><i>Rājā piṅgalako nāma,</i></a><br>
<a><i>Suraṭṭhānaṃ adhipati ahu;</i></a><br>
<a><i>Moriyānaṃ upaṭṭhānaṃ gantvā,</i></a><br>
<a><i>Suraṭṭhaṃ punarāgamā.</i></a></p>
<p><a data-var="majjhanhike → majjhantike (sabbattha)" data-ref="sc2, vns661, ms19Pv_708, msdiv659"><i>Uṇhe majjhanhike kāle,</i></a><br>
<a data-var="paṅkaṃ → vaṅkaṃ (pts-vp-pli2, mr)"><i>Rājā paṅkaṃ upāgami;</i></a><br>
<a><i>Addasa maggaṃ ramaṇīyaṃ,</i></a><br>
<a data-var="vaṇṇupathaṃ → vaṇṇanāpathaṃ (bj, sya1ed, sya2ed, pts-vp-pli1-2)"><i>Petānaṃ taṃ vaṇṇupathaṃ.</i></a></p>
</blockquote>
<p><a data-ref="sc3, ms19Pv_709, msdiv660"><i>Sārathiṃ āmantayī rājā—</i></a></p>
<blockquote class="gatha">
<p><a data-ref="sc4, vns662, ms19Pv_710"><i>“Ayaṃ maggo ramaṇīyo,</i></a><br>
<a><i>khemo sovatthiko sivo;</i></a><br>
<a><i>Iminā sārathi yāma,</i></a><br>
<a><i>suraṭṭhānaṃ santike ito”.</i></a></p>
<p><a data-ref="sc5, vns663, ms19Pv_711, msdiv661"><i>Tena pāyāsi soraṭṭho,</i></a><br>
<a><i>senāya caturaṅginiyā;</i></a><br>
<a><i>Ubbiggarūpo puriso,</i></a><br>
<a><i>soraṭṭhaṃ etadabravi.</i></a></p>
<p><a data-ref="sc6, vns664, ms19Pv_712, msdiv662"><i>“Kummaggaṃ paṭipannamhā,</i></a><br>
<a><i>bhiṃsanaṃ lomahaṃsanaṃ;</i></a><br>
<a><i>Purato dissati maggo,</i></a><br>
<a><i>pacchato ca na dissati.</i></a></p>
<p><a data-ref="sc7, vns665, ms19Pv_713, msdiv663"><i>Kummaggaṃ paṭipannamhā,</i></a><br>
<a><i>yamapurisāna santike;</i></a><br>
<a><i>Amānuso vāyati gandho,</i></a><br>
<a data-var="suyyati → sūyati (bj, sya1ed, sya2ed, pts-vp-pli1-2)"><i>ghoso suyyati dāruṇo”.</i></a></p>
<p><a data-ref="sc8, vns666, ms19Pv_714, msdiv664"><i>Saṃviggo rājā soraṭṭho,</i></a><br>
<a><i>sārathiṃ etadabravi;</i></a><br>
<a><i>“Kummaggaṃ paṭipannamhā,</i></a><br>
<a><i>bhiṃsanaṃ lomahaṃsanaṃ;</i></a><br>
<a><i>Purato dissati maggo,</i></a><br>
<a><i>pacchato ca na dissati.</i></a></p>
<p><a data-ref="sc9, vns667, ms19Pv_715, msdiv665"><i>Kummaggaṃ paṭipannamhā,</i></a><br>
<a><i>yamapurisāna santike;</i></a><br>
<a><i>Amānuso vāyati gandho,</i></a><br>
<a><i>ghoso suyyati dāruṇo”.</i></a></p>
<p><a data-ref="sc10, vns668, ms19Pv_716, msdiv666"><i>Hatthikkhandhaṃ samāruyha,</i></a><br>
<a data-var="catuddisaṃ → catuddisā (sya1ed, sya2ed, pts-vp-pli1, mr)"><i>Olokento catuddisaṃ;</i></a><br>
<a data-var="Addasa nigrodhaṃ ramaṇīyaṃ → rukkhaṃ nigrodhaṃ (sya1ed, sya2ed, mr)"><i>Addasa nigrodhaṃ ramaṇīyaṃ,</i></a><br>
<a><i>Pādapaṃ chāyāsampannaṃ;</i></a><br>
<a><i>Nīlabbhavaṇṇasadisaṃ,</i></a><br>
<a><i>Meghavaṇṇasirīnibhaṃ.</i></a></p>
<p><a data-ref="sc11, vns669, pts-vp-pli2ed80, ms19Pv_717, msdiv667"><i>Sārathiṃ āmantayī rājā,</i></a><br>
<a><i>“kiṃ eso dissati brahā;</i></a><br>
<a><i>Nīlabbhavaṇṇasadiso,</i></a><br>
<a><i>meghavaṇṇasirīnibho”.</i></a></p>
<p><a data-ref="sc12, vns670, ms19Pv_718, msdiv668"><i>“Nigrodho so mahārāja,</i></a><br>
<a><i>pādapo chāyāsampanno;</i></a><br>
<a><i>Nīlabbhavaṇṇasadiso,</i></a><br>
<a><i>meghavaṇṇasirīnibho”.</i></a></p>
<p><a data-ref="sc13, vns671, ms19Pv_719, msdiv669"><i>Tena pāyāsi soraṭṭho,</i></a><br>
<a><i>yena so dissate brahā;</i></a><br>
<a><i>Nīlabbhavaṇṇasadiso,</i></a><br>
<a><i>meghavaṇṇasirīnibho.</i></a></p>
<p><a data-ref="sc14, vns672, ms19Pv_720, msdiv670"><i>Hatthikkhandhato oruyha,</i></a><br>
<a><i>rājā rukkhaṃ upāgami;</i></a><br>
<a><i>Nisīdi rukkhamūlasmiṃ,</i></a><br>
<a><i>sāmacco saparijjano;</i></a><br>
<a><i>Pūraṃ pānīyasarakaṃ,</i></a><br>
<a><i>pūve vitte ca addasa.</i></a></p>
<p><a data-ref="sc15, vns673, ms19Pv_721, msdiv671"><i>Puriso ca devavaṇṇī,</i></a><br>
<a><i>sabbābharaṇabhūsito;</i></a><br>
<a><i>Upasaṅkamitvā rājānaṃ,</i></a><br>
<a><i>soraṭṭhaṃ etadabravi.</i></a></p>
<p><a data-ref="sc16, vns674, ms19Pv_722, msdiv672"><i>“Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a><i>Pivatu devo pānīyaṃ,</i></a><br>
<a><i>pūve khāda arindama”.</i></a></p>
<p><a data-ref="sc17, vns675, ms19Pv_723, msdiv673"><i>Pivitvā rājā pānīyaṃ,</i></a><br>
<a><i>sāmacco saparijjano;</i></a><br>
<a><i>Pūve khāditvā pitvā ca,</i></a><br>
<a><i>soraṭṭho etadabravi.</i></a></p>
<p><a data-ref="sc18, vns676, ms19Pv_724, msdiv674"><i>“Devatā nusi gandhabbo,</i></a><br>
<a><i>adu sakko purindado;</i></a><br>
<a><i>Ajānantā taṃ pucchāma,</i></a><br>
<a><i>kathaṃ jānemu taṃ mayan”ti.</i></a></p>
<p><a data-var="Nāmhi → namhi (bj, sya1ed, sya2ed, pts-vp-pli1-2)" data-ref="sc19, vns677, ms19Pv_725, msdiv675"><i>“Nāmhi devo na gandhabbo,</i></a><br>
<a data-var="nāpi → napi (bj); namhi (mr)"><i>nāpi sakko purindado;</i></a><br>
<a><i>Peto ahaṃ mahārāja,</i></a><br>
<a><i>suraṭṭhā idha māgato”ti.</i></a></p>
<p><a data-ref="sc20, vns678, ms19Pv_726, msdiv676"><i>“Kiṃsīlo kiṃsamācāro,</i></a><br>
<a><i>suraṭṭhasmiṃ pure tuvaṃ;</i></a><br>
<a><i>Kena te brahmacariyena,</i></a><br>
<a><i>ānubhāvo ayaṃ tavā”ti.</i></a></p>
<p><a data-ref="sc21, vns679, ms19Pv_727, msdiv677"><i>“Taṃ suṇohi mahārāja,</i></a><br>
<a><i>arindama raṭṭhavaḍḍhana;</i></a><br>
<a><i>Amaccā pārisajjā ca,</i></a><br>
<a><i>brāhmaṇo ca purohito.</i></a></p>
<p><a data-ref="sc22, vns680, ms19Pv_728, msdiv678"><i>Suraṭṭhasmiṃ ahaṃ deva,</i></a><br>
<a><i>puriso pāpacetaso;</i></a><br>
<a><i>Micchādiṭṭhi ca dussīlo,</i></a><br>
<a><i>kadariyo paribhāsako.</i></a></p>
<p><a data-ref="sc23, vns681, ms19Pv_729, msdiv679"><i>Dadantānaṃ karontānaṃ,</i></a><br>
<a><i>vārayissaṃ bahujjanaṃ;</i></a><br>
<a><i>Aññesaṃ dadamānānaṃ,</i></a><br>
<a><i>antarāyakaro ahaṃ.</i></a></p>
<p><a data-ref="sc24, vns682, ms19Pv_730, msdiv680"><i>Vipāko natthi dānassa,</i></a><br>
<a><i>saṃyamassa kuto phalaṃ;</i></a><br>
<a><i>Natthi ācariyo nāma,</i></a><br>
<a><i>adantaṃ ko damessati.</i></a></p>
<p><a data-ref="sc25, vns683, ms19Pv_731, msdiv681"><i>Samatulyāni bhūtāni,</i></a><br>
<a data-var="kuto → kule (sya1ed, sya2ed, pts-vp-pli1, mr)"><i>kuto jeṭṭhāpacāyiko;</i></a><br>
<a><i>Natthi balaṃ vīriyaṃ vā,</i></a><br>
<a><i>kuto uṭṭhānaporisaṃ.</i></a></p>
<p><a data-ref="sc26, vns684, ms19Pv_732, msdiv682"><i>Natthi dānaphalaṃ nāma,</i></a><br>
<a><i>na visodheti verinaṃ;</i></a><br>
<a><i>Laddheyyaṃ labhate macco,</i></a><br>
<a data-var="niyatipariṇāmajaṃ → niyatipariṇāmajā (bj, pts-vp-pli2, mr); nīyati pariṇāmajaṃ (sya1ed, sya2ed, pts-vp-pli1)"><i>niyatipariṇāmajaṃ.</i></a></p>
<p><a data-ref="sc27, vns685, pts-vp-pli2ed81, ms19Pv_733, msdiv683"><i>Natthi mātā pitā bhātā,</i></a><br>
<a><i>loko natthi ito paraṃ;</i></a><br>
<a><i>Natthi dinnaṃ natthi hutaṃ,</i></a><br>
<a><i>sunihitaṃ na vijjati.</i></a></p>
<p><a data-ref="sc28, vns686, ms19Pv_734, msdiv684"><i>Yopi haneyya purisaṃ,</i></a><br>
<a data-var="parassa → purisassa (sya1ed, sya2ed, mr) | chindate → chindite (sya1ed, pts-vp-pli1); chinde (mr)"><i>parassa chindate siraṃ;</i></a><br>
<a><i>Na koci kañci hanati,</i></a><br>
<a><i>sattannaṃ vivaramantare.</i></a></p>
<p><a data-var="Acchejjābhejjo hi → acchejjabhejjo (bj, pts-vp-pli1-2); acchejjo abhejjo (sya1ed, sya2ed); acchejjabhejjo si (mr)" data-ref="sc29, vns687, ms19Pv_735, msdiv685"><i>Acchejjābhejjo hi jīvo,</i></a><br>
<a><i>Aṭṭhaṃso guḷaparimaṇḍalo;</i></a><br>
<a><i>Yojanānaṃ sataṃ pañca,</i></a><br>
<a><i>Ko jīvaṃ chettumarahati.</i></a></p>
<p><a data-ref="sc30, vns688, ms19Pv_736, msdiv686"><i>Yathā suttaguḷe khitte,</i></a><br>
<a><i>nibbeṭhentaṃ palāyati;</i></a><br>
<a><i>Evamevaṃ ca so jīvo,</i></a><br>
<a><i>nibbeṭhento palāyati.</i></a></p>
<p><a data-ref="sc31, vns689, ms19Pv_737, msdiv687"><i>Yathā gāmato nikkhamma,</i></a><br>
<a><i>aññaṃ gāmaṃ pavīsati;</i></a><br>
<a><i>Evamevaṃ ca so jīvo,</i></a><br>
<a><i>aññaṃ bondiṃ pavīsati.</i></a></p>
<p><a data-ref="sc32, vns690, ms19Pv_738, msdiv688"><i>Yathā gehato nikkhamma,</i></a><br>
<a><i>aññaṃ gehaṃ pavīsati;</i></a><br>
<a><i>Evamevaṃ ca so jīvo,</i></a><br>
<a><i>aññaṃ bondiṃ pavīsati.</i></a></p>
<p><a data-var="Cullāsīti → cūḷāsīti (bj, sya1ed, sya2ed, pts-vp-pli1-2, mr) | mahākappino → mahākappuno (bj, pts-vp-pli2)" data-ref="sc33, vns691, ms19Pv_739, msdiv689"><i>Cullāsīti mahākappino,</i></a><br>
<a><i>satasahassāni hi;</i></a><br>
<a><i>Ye bālā ye ca paṇḍitā,</i></a><br>
<a><i>saṃsāraṃ khepayitvāna;</i></a><br>
<a><i>Dukkhassantaṃ karissare.</i></a></p>
<p><a data-ref="sc34, vns692, ms19Pv_740, msdiv690"><i>Mitāni sukhadukkhāni,</i></a><br>
<a><i>doṇehi piṭakehi ca;</i></a><br>
<a><i>Jino sabbaṃ pajānāti,</i></a><br>
<a><i>sammūḷhā itarā pajā.</i></a></p>
<p><a data-ref="sc35, vns693, ms19Pv_741, msdiv691"><i>Evaṃdiṭṭhi pure āsiṃ,</i></a><br>
<a><i>sammūḷho mohapāruto;</i></a><br>
<a><i>Micchādiṭṭhi ca dussīlo,</i></a><br>
<a><i>kadariyo paribhāsako.</i></a></p>
<p><a data-ref="sc36, vns694, ms19Pv_742, msdiv692"><i>Oraṃ me chahi māsehi,</i></a><br>
<a><i>kālakiriyā bhavissati;</i></a><br>
<a><i>Ekantakaṭukaṃ ghoraṃ,</i></a><br>
<a><i>nirayaṃ papatissahaṃ.</i></a></p>
<p><a data-ref="sc37, vns695, ms19Pv_743, msdiv693"><i>Catukkaṇṇaṃ catudvāraṃ,</i></a><br>
<a><i>vibhattaṃ bhāgaso mitaṃ;</i></a><br>
<a><i>Ayopākārapariyantaṃ,</i></a><br>
<a><i>ayasā paṭikujjitaṃ.</i></a></p>
<p><a data-ref="sc38, vns696, ms19Pv_744, msdiv694"><i>Tassa ayomayā bhūmi,</i></a><br>
<a><i>jalitā tejasā yutā;</i></a><br>
<a><i>Samantā yojanasataṃ,</i></a><br>
<a><i>pharitvā tiṭṭhati sabbadā.</i></a></p>
<p><a data-var="Vassāni satasahassāni → vassasatasahassāni (bj, sya1ed, sya2ed, pts-vp-pli1)" data-ref="sc39, vns697, ms19Pv_745, msdiv695"><i>Vassāni satasahassāni,</i></a><br>
<a><i>ghoso suyyati tāvade;</i></a><br>
<a><i>Lakkho eso mahārāja,</i></a><br>
<a><i>satabhāgavassakoṭiyo.</i></a></p>
<p><a data-ref="sc40, vns698, ms19Pv_746, msdiv696"><i>Koṭisatasahassāni,</i></a><br>
<a><i>niraye paccare janā;</i></a><br>
<a><i>Micchādiṭṭhī ca dussīlā,</i></a><br>
<a><i>ye ca ariyūpavādino.</i></a></p>
<p><a data-ref="sc41, vns699, ms19Pv_747, msdiv697"><i>Tatthāhaṃ dīghamaddhānaṃ,</i></a><br>
<a><i>dukkhaṃ vedissa vedanaṃ;</i></a><br>
<a><i>Phalaṃ pāpassa kammassa,</i></a><br>
<a><i>tasmā socāmahaṃ bhusaṃ.</i></a></p>
<p><a data-ref="sc42, vns700, pts-vp-pli2ed82, ms19Pv_748, msdiv698"><i>Taṃ suṇohi mahārāja,</i></a><br>
<a><i>arindama raṭṭhavaḍḍhana;</i></a><br>
<a><i>Dhītā mayhaṃ mahārāja,</i></a><br>
<a><i>uttarā bhaddamatthu te.</i></a></p>
<p><a data-ref="sc43, vns701, ms19Pv_749, msdiv699"><i>Karoti bhaddakaṃ kammaṃ,</i></a><br>
<a><i>sīlesuposathe ratā;</i></a><br>
<a><i>Saññatā saṃvibhāgī ca,</i></a><br>
<a><i>vadaññū vītamaccharā.</i></a></p>
<p><a data-ref="sc44, vns702, ms19Pv_750, msdiv700"><i>Akhaṇḍakārī sikkhāya,</i></a><br>
<a><i>suṇhā parakulesu ca;</i></a><br>
<a><i>Upāsikā sakyamunino,</i></a><br>
<a><i>sambuddhassa sirīmato.</i></a></p>
<p><a data-ref="sc45, vns703, ms19Pv_751, msdiv701"><i>Bhikkhu ca sīlasampanno,</i></a><br>
<a><i>gāmaṃ piṇḍāya pāvisi;</i></a><br>
<a><i>Okkhittacakkhu satimā,</i></a><br>
<a><i>guttadvāro susaṃvuto.</i></a></p>
<p><a data-ref="sc46, vns704, ms19Pv_752, msdiv702"><i>Sapadānaṃ caramāno,</i></a><br>
<a><i>agamā taṃ nivesanaṃ;</i></a><br>
<a><i>‘Tamaddasa mahārāja,</i></a><br>
<a><i>uttarā bhaddamatthu te’.</i></a></p>
<p><a data-ref="sc47, vns705, ms19Pv_753, msdiv703"><i>Pūraṃ pānīyasarakaṃ,</i></a><br>
<a><i>pūve vitte ca sā adā;</i></a><br>
<a><i>‘Pitā me kālakato bhante,</i></a><br>
<a><i>tassetaṃ upakappatu’.</i></a></p>
<p><a data-ref="sc48, vns706, ms19Pv_754, msdiv704"><i>Samanantarānuddiṭṭhe,</i></a><br>
<a><i>vipāko udapajjatha;</i></a><br>
<a><i>Bhuñjāmi kāmakāmīhaṃ,</i></a><br>
<a><i>rājā vessavaṇo yathā.</i></a></p>
<p><a data-ref="sc49, vns707, ms19Pv_755, msdiv705"><i>Taṃ suṇohi mahārāja,</i></a><br>
<a><i>arindama raṭṭhavaḍḍhana;</i></a><br>
<a><i>Sadevakassa lokassa,</i></a><br>
<a><i>buddho aggo pavuccati;</i></a><br>
<a><i>Taṃ buddhaṃ saraṇaṃ gaccha,</i></a><br>
<a><i>saputtadāro arindama.</i></a></p>
<p><a data-ref="sc50, vns708, ms19Pv_756, msdiv706"><i>Aṭṭhaṅgikena maggena,</i></a><br>
<a><i>phusanti amataṃ padaṃ;</i></a><br>
<a><i>Taṃ dhammaṃ saraṇaṃ gaccha,</i></a><br>
<a><i>saputtadāro arindama.</i></a></p>
<p><a data-var="ca paṭipannā → maggapaṭipannā (si, pts-vp-pli1ed, pts-vp-pli2ed)" data-ref="sc51, vns709, ms19Pv_757, msdiv707"><i>Cattāro ca paṭipannā,</i></a><br>
<a><i>cattāro ca phale ṭhitā;</i></a><br>
<a><i>Esa saṃgho ujubhūto,</i></a><br>
<a><i>paññāsīlasamāhito;</i></a><br>
<a><i>Taṃ saṃghaṃ saraṇaṃ gaccha,</i></a><br>
<a><i>saputtadāro arindama.</i></a></p>
<p><a data-ref="sc52, vns710, ms19Pv_758, msdiv708"><i>Pāṇātipātā viramassu khippaṃ,</i></a><br>
<a><i>Loke adinnaṃ parivajjayassu;</i></a><br>
<a><i>Amajjapo mā ca musā abhāṇi,</i></a><br>
<a><i>Sakena dārena ca hohi tuṭṭho”ti.</i></a></p>
<p><a data-ref="sc53, vns711, ms19Pv_759, msdiv709"><i>“Atthakāmosi me yakkha,</i></a><br>
<a><i>hitakāmosi devate;</i></a><br>
<a><i>Karomi tuyhaṃ vacanaṃ,</i></a><br>
<a><i>tvaṃsi ācariyo mama.</i></a></p>
<p><a data-ref="sc54, vns712, ms19Pv_760, msdiv710"><i>Upemi saraṇaṃ buddhaṃ,</i></a><br>
<a><i>dhammañcāpi anuttaraṃ;</i></a><br>
<a><i>Saṃghañca naradevassa,</i></a><br>
<a><i>gacchāmi saraṇaṃ ahaṃ.</i></a></p>
<p><a data-ref="sc55, vns713, ms19Pv_761, msdiv711"><i>Pāṇātipātā viramāmi khippaṃ,</i></a><br>
<a><i>Loke adinnaṃ parivajjayāmi;</i></a><br>
<a><i>Amajjapo no ca musā bhaṇāmi,</i></a><br>
<a><i>Sakena dārena ca homi tuṭṭho.</i></a></p>
<p><a data-var="Ophuṇāmi → opuṇāmi (bj, pts-vp-pli2); ophunāmi (sya1ed, sya2ed, mr); odhunāmi (pts-vp-pli1); opunāmi (?)" data-ref="sc56, vns714, pts-vp-pli2ed83, ms19Pv_762, msdiv712"><i>Ophuṇāmi mahāvāte,</i></a><br>
<a><i>nadiyā sīghagāmiyā;</i></a><br>
<a><i>Vamāmi pāpikaṃ diṭṭhiṃ,</i></a><br>
<a><i>buddhānaṃ sāsane rato”.</i></a></p>
<p><a data-ref="sc57, vns715, ms19Pv_763, msdiv713"><i>Idaṃ vatvāna soraṭṭho,</i></a><br>
<a data-var="pāpadassanā → pāpadassanaṃ (sya1ed, sya2ed, pts-vp-pli1, mr)"><i>viramitvā pāpadassanā;</i></a><br>
<a><i>Namo bhagavato katvā,</i></a><br>
<a><i>pāmokkho rathamāruhīti.</i></a></p>
</blockquote>
<p class="endsutta"><a data-var="Nandakapetavatthu → nandakāpetavatthu (sya1ed, sya2ed)" data-ref="sc58, ms19Pv_764"><i>Nandakapetavatthu tatiyaṃ.</i></a></p>
</article>
</section>
</div>
</body>
</html>
