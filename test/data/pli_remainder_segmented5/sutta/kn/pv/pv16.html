<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv16">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>4. Nandāpetivatthu</i></a></h1>
</div>
<blockquote class="gatha">
<p><a data-ref="sc1, vns168, pts-vp-pli2ed23, ms19Pv_187, msdiv168"><i>“Kāḷī dubbaṇṇarūpāsi,</i></a><br>
<a><i>pharusā bhīrudassanā;</i></a><br>
<a><i>Piṅgalāsi kaḷārāsi,</i></a><br>
<a><i>na taṃ maññāmi mānusin”ti.</i></a></p>
<p><a data-ref="sc2, vns169, ms19Pv_188, msdiv169"><i>“Ahaṃ nandā nandisena,</i></a><br>
<a><i>bhariyā te pure ahuṃ;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā”ti.</i></a></p>
<p><a data-ref="sc3, vns170, ms19Pv_189, msdiv170"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>petalokaṃ ito gatā”ti.</i></a></p>
<p><a data-var="Caṇḍī ca pharusā cāsiṃ → caṇḍī pharusavācā ca (bj, pts-vp-pli2); caṇḍī ca pharusā cāsi (sya1ed, sya2ed)" data-ref="sc4, vns171, ms19Pv_190, msdiv171"><i>“Caṇḍī ca pharusā cāsiṃ,</i></a><br>
<a data-var="tayi cāpi agāravā → caṇḍapharusavācā tayidhāsiṃ agāravā (pts-vp-pli1)"><i>tayi cāpi agāravā;</i></a><br>
<a><i>Tāhaṃ duruttaṃ vatvāna,</i></a><br>
<a><i>petalokaṃ ito gatā”ti.</i></a></p>
<p><a data-ref="sc5, vns172, ms19Pv_191, msdiv172"><i>“Handuttarīyaṃ dadāmi te,</i></a><br>
<a><i>imaṃ dussaṃ nivāsaya;</i></a><br>
<a data-var="Imaṃ → idaṃ (bj-a)"><i>Imaṃ dussaṃ nivāsetvā,</i></a><br>
<a><i>ehi nessāmi taṃ gharaṃ.</i></a></p>
<p><a data-ref="sc6, vns173, ms19Pv_192, msdiv173"><i>Vatthañca annapānañca,</i></a><br>
<a><i>lacchasi tvaṃ gharaṃ gatā;</i></a><br>
<a><i>Putte ca te passissasi,</i></a><br>
<a><i>suṇisāyo ca dakkhasī”ti.</i></a></p>
<p><a data-ref="sc7, vns174, ms19Pv_193, msdiv174"><i>“Hatthena hatthe te dinnaṃ,</i></a><br>
<a><i>na mayhaṃ upakappati;</i></a><br>
<a><i>Bhikkhū ca sīlasampanne,</i></a><br>
<a><i>vītarāge bahussute.</i></a></p>
<p><a data-ref="sc8, vns175, ms19Pv_194, msdiv175"><i>Tappehi annapānena,</i></a><br>
<a><i>mama dakkhiṇamādisa;</i></a><br>
<a><i>Tadāhaṃ sukhitā hessaṃ,</i></a><br>
<a><i>sabbakāmasamiddhinī”ti.</i></a></p>
<p><a data-ref="sc9, vns176, ms19Pv_195, msdiv176"><i>Sādhūti so paṭissutvā,</i></a><br>
<a><i>dānaṃ vipulamākiri;</i></a><br>
<a><i>Annaṃ pānaṃ khādanīyaṃ,</i></a><br>
<a><i>vatthasenāsanāni ca;</i></a><br>
<a><i>Chattaṃ gandhañca mālañca,</i></a><br>
<a><i>vividhā ca upāhanā.</i></a></p>
<p><a data-ref="sc10, vns177, ms19Pv_196, msdiv177"><i>Bhikkhū ca sīlasampanne,</i></a><br>
<a><i>vītarāge bahussute;</i></a><br>
<a><i>Tappetvā annapānena,</i></a><br>
<a><i>tassā dakkhiṇamādisī.</i></a></p>
<p><a data-ref="sc11, vns178, pts-vp-pli2ed24, ms19Pv_197, msdiv178"><i>Samanantarānuddiṭṭhe,</i></a><br>
<a><i>vipāko udapajjatha;</i></a><br>
<a><i>Bhojanacchādanapānīyaṃ,</i></a><br>
<a><i>dakkhiṇāya idaṃ phalaṃ.</i></a></p>
<p><a data-ref="sc12, vns179, ms19Pv_198, msdiv179"><i>Tato suddhā sucivasanā,</i></a><br>
<a><i>kāsikuttamadhārinī;</i></a><br>
<a><i>Vicittavatthābharaṇā,</i></a><br>
<a><i>sāmikaṃ upasaṅkami.</i></a></p>
<p><a data-ref="sc13, vns180, ms19Pv_199, msdiv180"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc14, vns181, ms19Pv_200, msdiv181"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc15, vns182, ms19Pv_201, msdiv182"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc16, vns183, ms19Pv_202, msdiv183"><i>“Ahaṃ nandā nandisena,</i></a><br>
<a><i>bhariyā te pure ahuṃ;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā.</i></a></p>
<p><a data-ref="sc17, vns184, ms19Pv_203, msdiv184"><i>Tava dinnena dānena,</i></a><br>
<a><i>modāmi akutobhayā;</i></a><br>
<a><i>Ciraṃ jīva gahapati,</i></a><br>
<a><i>saha sabbehi ñātibhi;</i></a><br>
<a><i>Asokaṃ virajaṃ khemaṃ,</i></a><br>
<a><i>āvāsaṃ vasavattinaṃ.</i></a></p>
<p><a data-ref="sc18, vns185, ms19Pv_204, msdiv185"><i>Idha dhammaṃ caritvāna,</i></a><br>
<a><i>Dānaṃ datvā gahapati;</i></a><br>
<a><i>Vineyya maccheramalaṃ samūlaṃ,</i></a><br>
<a><i>Anindito saggamupehi ṭhānan”ti.</i></a></p>
</blockquote>
<p class="endsutta"><a data-ref="sc19, ms19Pv_205"><i>Nandāpetivatthu catutthaṃ.</i></a></p>
</article>
</section>
</div>
</body>
</html>
