<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv39">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>4. Revatīpetavatthu</i></a></h1>
</div>
<blockquote class="gatha">
<p><a data-ref="sc1, vns716, ms19Pv_765, msdiv714"><i>“Uṭṭhehi revate supāpadhamme,</i></a><br>
<a><i>Apārutadvāre adānasīle;</i></a><br>
<a><i>Nessāma taṃ yattha thunanti duggatā,</i></a><br>
<a><i>Samappitā nerayikā dukhenā”ti.</i></a></p>
<p><a data-var="Icceva → iccevaṃ (sya1ed, sya2ed, mr)" data-ref="sc2, vns717, ms19Pv_766, msdiv715"><i>Icceva vatvāna yamassa dūtā,</i></a><br>
<a><i>Te dve yakkhā lohitakkhā brahantā;</i></a><br>
<a><i>Paccekabāhāsu gahetvā revataṃ,</i></a><br>
<a><i>Pakkāmayuṃ devagaṇassa santike.</i></a></p>
<p><a data-ref="sc3, vns718, ms19Pv_767, msdiv716"><i>“Ādiccavaṇṇaṃ ruciraṃ pabhassaraṃ,</i></a><br>
<a><i>Byamhaṃ subhaṃ kañcanajālachannaṃ;</i></a><br>
<a><i>Kassetamākiṇṇajanaṃ vimānaṃ,</i></a><br>
<a><i>Suriyassa raṃsīriva jotamānaṃ.</i></a></p>
<p><a data-var="candanasāralittā → candanasārānulittā (sya1ed, sya2ed)" data-ref="sc4, vns719, ms19Pv_768, msdiv717"><i>Nārīgaṇā candanasāralittā,</i></a><br>
<a><i>Ubhato vimānaṃ upasobhayanti;</i></a><br>
<a><i>Taṃ dissati suriyasamānavaṇṇaṃ,</i></a><br>
<a><i>Ko modati saggapatto vimāne”ti.</i></a></p>
<p><a data-ref="sc5, vns720, ms19Pv_769, msdiv718"><i>“Bārāṇasiyaṃ nandiyo nāmāsi,</i></a><br>
<a><i>Upāsako amaccharī dānapati vadaññū;</i></a><br>
<a><i>Tassetamākiṇṇajanaṃ vimānaṃ,</i></a><br>
<a><i>Suriyassa raṃsīriva jotamānaṃ.</i></a></p>
<p><a data-ref="sc6, vns721, ms19Pv_770, msdiv719"><i>Nārīgaṇā candanasāralittā,</i></a><br>
<a><i>Ubhato vimānaṃ upasobhayanti;</i></a><br>
<a><i>Taṃ dissati suriyasamānavaṇṇaṃ,</i></a><br>
<a><i>So modati saggapatto vimāne”ti.</i></a></p>
<p><a data-ref="sc7, vns722, ms19Pv_771, msdiv720"><i>“Nandiyassāhaṃ bhariyā,</i></a><br>
<a><i>Agārinī sabbakulassa issarā;</i></a><br>
<a><i>Bhattu vimāne ramissāmi dānahaṃ,</i></a><br>
<a><i>Na patthaye nirayadassanāyā”ti.</i></a></p>
<p><a data-ref="sc8, vns723, ms19Pv_772, msdiv721"><i>“Eso te nirayo supāpadhamme,</i></a><br>
<a><i>Puññaṃ tayā akataṃ jīvaloke;</i></a><br>
<a><i>Na hi maccharī rosako pāpadhammo,</i></a><br>
<a><i>Saggūpagānaṃ labhati sahabyatan”ti.</i></a></p>
<p><a data-ref="sc9, vns724, ms19Pv_773, msdiv722"><i>“Kiṃ nu gūthañca muttañca,</i></a><br>
<a><i>asucī paṭidissati;</i></a><br>
<a><i>Duggandhaṃ kimidaṃ mīḷhaṃ,</i></a><br>
<a><i>kimetaṃ upavāyatī”ti.</i></a></p>
<p><a data-ref="sc10, vns725, ms19Pv_774, msdiv723"><i>“Esa saṃsavako nāma,</i></a><br>
<a><i>gambhīro sataporiso;</i></a><br>
<a><i>Yattha vassasahassāni,</i></a><br>
<a><i>tuvaṃ paccasi revate”ti.</i></a></p>
<p><a data-ref="sc11, vns726, ms19Pv_775, msdiv724"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kena saṃsavako laddho,</i></a><br>
<a><i>gambhīro sataporiso”ti.</i></a></p>
<p><a data-ref="sc12, vns727, ms19Pv_776, msdiv725"><i>“Samaṇe brāhmaṇe cāpi,</i></a><br>
<a><i>aññe vāpi vanibbake;</i></a><br>
<a><i>Musāvādena vañcesi,</i></a><br>
<a><i>taṃ pāpaṃ pakataṃ tayā.</i></a></p>
<p><a data-ref="sc13, vns728, ms19Pv_777, msdiv726"><i>Tena saṃsavako laddho,</i></a><br>
<a><i>gambhīro sataporiso;</i></a><br>
<a><i>Tattha vassasahassāni,</i></a><br>
<a><i>tuvaṃ paccasi revate.</i></a></p>
<p><a data-ref="sc14, vns729, ms19Pv_778, msdiv727"><i>Hatthepi chindanti athopi pāde,</i></a><br>
<a><i>Kaṇṇepi chindanti athopi nāsaṃ;</i></a><br>
<a><i>Athopi kākoḷagaṇā samecca,</i></a><br>
<a><i>Saṅgamma khādanti viphandamānan”ti.</i></a></p>
<p><a data-ref="sc15, vns730, ms19Pv_779, msdiv728"><i>“Sādhu kho maṃ paṭinetha,</i></a><br>
<a><i>kāhāmi kusalaṃ bahuṃ;</i></a><br>
<a><i>Dānena samacariyāya,</i></a><br>
<a><i>saṃyamena damena ca;</i></a><br>
<a><i>Yaṃ katvā sukhitā honti,</i></a><br>
<a><i>na ca pacchānutappare”ti.</i></a></p>
<p><a data-ref="sc16, vns731, ms19Pv_780, msdiv729"><i>“Pure tuvaṃ pamajjitvā,</i></a><br>
<a><i>idāni paridevasi;</i></a><br>
<a><i>Sayaṃ katānaṃ kammānaṃ,</i></a><br>
<a><i>vipākaṃ anubhossasī”ti.</i></a></p>
<p><a data-ref="sc17, vns732, ms19Pv_781, msdiv730"><i>“Ko devalokato manussalokaṃ,</i></a><br>
<a><i>Gantvāna puṭṭho me evaṃ vadeyya;</i></a><br>
<a><i>‘Nikkhittadaṇḍesu dadātha dānaṃ,</i></a><br>
<a data-var="seyya → sayana (bj, sya1ed, sya2ed, pts-vp-pli1-2)"><i>Acchādanaṃ seyya mathannapānaṃ;</i></a><br>
<a><i>Na hi maccharī rosako pāpadhammo,</i></a><br>
<a><i>Saggūpagānaṃ labhati sahabyataṃ’.</i></a></p>
<p><a data-ref="sc18, vns733, ms19Pv_782, msdiv731"><i>Sāhaṃ nūna ito gantvā,</i></a><br>
<a><i>yoniṃ laddhāna mānusiṃ;</i></a><br>
<a><i>Vadaññū sīlasampannā,</i></a><br>
<a><i>kāhāmi kusalaṃ bahuṃ;</i></a><br>
<a><i>Dānena samacariyāya,</i></a><br>
<a><i>saṃyamena damena ca.</i></a></p>
<p><a data-ref="sc19, vns734, ms19Pv_783, msdiv732"><i>Ārāmāni ca ropissaṃ,</i></a><br>
<a><i>dugge saṅkamanāni ca;</i></a><br>
<a><i>Papañca udapānañca,</i></a><br>
<a><i>vippasannena cetasā.</i></a></p>
<p><a data-ref="sc20, vns735, ms19Pv_784, msdiv733"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāgataṃ.</i></a></p>
<p><a data-ref="sc21, vns736, ms19Pv_785, msdiv734"><i>Uposathaṃ upavasissaṃ,</i></a><br>
<a><i>sadā sīlesu saṃvutā;</i></a><br>
<a><i>Na ca dāne pamajjissaṃ,</i></a><br>
<a><i>sāmaṃ diṭṭhamidaṃ mayā”ti.</i></a></p>
<p><a data-ref="sc22, vns737, ms19Pv_786, msdiv735"><i>Iccevaṃ vippalapantiṃ,</i></a><br>
<a><i>phandamānaṃ tato tato;</i></a><br>
<a><i>Khipiṃsu niraye ghore,</i></a><br>
<a><i>uddhampādaṃ avaṃsiraṃ.</i></a></p>
<p><a data-ref="sc23, vns738, ms19Pv_787, msdiv736"><i>“Ahaṃ pure maccharinī ahosiṃ,</i></a><br>
<a><i>Paribhāsikā samaṇabrāhmaṇānaṃ;</i></a><br>
<a><i>Vitathena ca sāmikaṃ vañcayitvā,</i></a><br>
<a><i>Paccāmahaṃ niraye ghorarūpe”ti.</i></a></p>
</blockquote>
<p class="endsutta"><a data-var="Revatīpetavatthu → revatipetavatthu (sya1ed, sya2ed)" data-ref="sc24, ms19Pv_788"><i>Revatīpetavatthu catutthaṃ.</i></a></p>
</article>
</section>
</div>
</body>
</html>
