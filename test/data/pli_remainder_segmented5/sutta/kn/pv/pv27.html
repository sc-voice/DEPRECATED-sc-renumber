<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv27">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>2. Sāṇavāsītherapetavatthu</i></a></h1>
</div>
<blockquote class="gatha">
<p><a data-ref="sc1, vns409, pts-vp-pli2ed49, ms19Pv_442, msdiv408"><i>Kuṇḍināgariyo thero,</i></a><br>
<a data-var="sāṇavāsinivāsiko → sānuvāsi nivāsino (bj); sānavāsinivāsiko (sya1ed, sya2ed); sānuvāsinivāsano (pts-vp-pli1); sānuvāsinivāsiko (pts-vp-pli2)"><i>sāṇavāsinivāsiko;</i></a><br>
<a><i>Poṭṭhapādoti nāmena,</i></a><br>
<a><i>samaṇo bhāvitindriyo.</i></a></p>
<p><a data-ref="sc2, vns410, ms19Pv_443, msdiv409"><i>Tassa mātā pitā bhātā,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā.</i></a></p>
<p><a data-ref="sc3, vns411, ms19Pv_444, msdiv410"><i>Te duggatā sūcikaṭṭā,</i></a><br>
<a><i>kilantā naggino kisā;</i></a><br>
<a data-var="Uttasantā → ottappantā (sya1ed, sya2ed, mr) | mahattāsā → mahātāsā (bj, pts-vp-pli1-2)"><i>Uttasantā mahattāsā,</i></a><br>
<a data-var="kurūrino → kuruddino (mr)"><i>na dassenti kurūrino.</i></a></p>
<p><a data-ref="sc4, vns412, ms19Pv_445, msdiv411"><i>Tassa bhātā vitaritvā,</i></a><br>
<a><i>naggo ekapathekako;</i></a><br>
<a><i>Catukuṇḍiko bhavitvāna,</i></a><br>
<a><i>therassa dassayītumaṃ.</i></a></p>
<p><a data-ref="sc5, vns413, ms19Pv_446, msdiv412"><i>Thero cāmanasikatvā,</i></a><br>
<a><i>tuṇhībhūto atikkami;</i></a><br>
<a><i>So ca viññāpayī theraṃ,</i></a><br>
<a><i>“bhātā petagato ahaṃ.</i></a></p>
<p><a data-ref="sc6, vns414, pts-vp-pli2ed50, ms19Pv_447, msdiv413"><i>Mātā pitā ca te bhante,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā.</i></a></p>
<p><a data-ref="sc7, vns415, ms19Pv_448, msdiv414"><i>Te duggatā sūcikaṭṭā,</i></a><br>
<a><i>kilantā naggino kisā;</i></a><br>
<a><i>Uttasantā mahattāsā,</i></a><br>
<a><i>na dassenti kurūrino.</i></a></p>
<p><a data-ref="sc8, vns416, ms19Pv_449, msdiv415"><i>Anukampassu kāruṇiko,</i></a><br>
<a><i>datvā anvādisāhi no;</i></a><br>
<a><i>Tava dinnena dānena,</i></a><br>
<a><i>yāpessanti kurūrino”ti.</i></a></p>
<p><a data-ref="sc9, vns417, ms19Pv_450, msdiv416"><i>Thero caritvā piṇḍāya,</i></a><br>
<a><i>bhikkhū aññe ca dvādasa;</i></a><br>
<a><i>Ekajjhaṃ sannipatiṃsu,</i></a><br>
<a><i>bhattavissaggakāraṇā.</i></a></p>
<p><a data-ref="sc10, vns418, ms19Pv_451, msdiv417"><i>Thero sabbeva te āha,</i></a><br>
<a><i>“yathāladdhaṃ dadātha me;</i></a><br>
<a><i>Saṃghabhattaṃ karissāmi,</i></a><br>
<a><i>anukampāya ñātinaṃ”.</i></a></p>
<p><a data-ref="sc11, vns419, ms19Pv_452, msdiv418"><i>Niyyādayiṃsu therassa,</i></a><br>
<a><i>thero saṃghaṃ nimantayi;</i></a><br>
<a><i>Datvā anvādisi thero,</i></a><br>
<a><i>mātu pitu ca bhātuno;</i></a><br>
<a><i>“Idaṃ me ñātīnaṃ hotu,</i></a><br>
<a><i>sukhitā hontu ñātayo”.</i></a></p>
<p><a data-ref="sc12, vns420, ms19Pv_453, msdiv419"><i>Samanantarānuddiṭṭhe,</i></a><br>
<a><i>bhojanaṃ udapajjatha;</i></a><br>
<a><i>Suciṃ paṇītaṃ sampannaṃ,</i></a><br>
<a><i>anekarasabyañjanaṃ.</i></a></p>
<p><a data-var="uddassayī → uddisayī (bj, mr); uddissati (sya1ed, sya2ed, pts-vp-pli1-2, mr)" data-ref="sc13, vns421, ms19Pv_454, msdiv420"><i>Tato uddassayī bhātā,</i></a><br>
<a><i>vaṇṇavā balavā sukhī;</i></a><br>
<a><i>“Pahūtaṃ bhojanaṃ bhante,</i></a><br>
<a><i>passa naggāmhase mayaṃ;</i></a><br>
<a><i>Tathā bhante parakkama,</i></a><br>
<a><i>yathā vatthaṃ labhāmase”ti.</i></a></p>
<p><a data-ref="sc14, vns422, ms19Pv_455, msdiv421"><i>Thero saṅkārakūṭamhā,</i></a><br>
<a><i>uccinitvāna nantake;</i></a><br>
<a><i>Pilotikaṃ paṭaṃ katvā,</i></a><br>
<a><i>saṃghe cātuddise adā.</i></a></p>
<p><a data-ref="sc15, vns423, ms19Pv_456, msdiv422"><i>Datvā anvādisī thero,</i></a><br>
<a><i>mātu pitu ca bhātuno;</i></a><br>
<a><i>“Idaṃ me ñātīnaṃ hotu,</i></a><br>
<a><i>sukhitā hontu ñātayo”.</i></a></p>
<p><a data-ref="sc16, vns424, ms19Pv_457, msdiv423"><i>Samanantarānuddiṭṭhe,</i></a><br>
<a><i>vatthāni udapajjisuṃ;</i></a><br>
<a><i>Tato suvatthavasano,</i></a><br>
<a><i>therassa dassayītumaṃ.</i></a></p>
<p><a data-ref="sc17, vns425, ms19Pv_458, msdiv424"><i>“Yāvatā nandarājassa,</i></a><br>
<a><i>vijitasmiṃ paṭicchadā;</i></a><br>
<a><i>Tato bahutarā bhante,</i></a><br>
<a><i>vatthānacchādanāni no.</i></a></p>
<p><a data-ref="sc18, vns426, ms19Pv_459, msdiv425"><i>Koseyyakambalīyāni,</i></a><br>
<a><i>khoma kappāsikāni ca;</i></a><br>
<a><i>Vipulā ca mahagghā ca,</i></a><br>
<a><i>tepākāsevalambare.</i></a></p>
<p><a data-ref="sc19, vns427, ms19Pv_460, msdiv426"><i>Te mayaṃ paridahāma,</i></a><br>
<a><i>yaṃ yaṃ hi manaso piyaṃ;</i></a><br>
<a><i>Tathā bhante parakkama,</i></a><br>
<a><i>yathā gehaṃ labhāmase”ti.</i></a></p>
<p><a data-ref="sc20, vns428, ms19Pv_461, msdiv427"><i>Thero paṇṇakuṭiṃ katvā,</i></a><br>
<a><i>saṃghe cātuddise adā;</i></a><br>
<a><i>Datvā anvādisī thero,</i></a><br>
<a><i>mātu pitu ca bhātuno;</i></a><br>
<a><i>“Idaṃ me ñātīnaṃ hotu,</i></a><br>
<a><i>sukhitā hontu ñātayo”.</i></a></p>
<p><a data-ref="sc21, vns429, pts-vp-pli2ed51, ms19Pv_462, msdiv428"><i>Samanantarānuddiṭṭhe,</i></a><br>
<a><i>gharāni udapajjisuṃ;</i></a><br>
<a><i>Kūṭāgāranivesanā,</i></a><br>
<a><i>vibhattā bhāgaso mitā.</i></a></p>
<p><a data-ref="sc22, vns430, ms19Pv_463, msdiv429"><i>“Na manussesu īdisā,</i></a><br>
<a><i>yādisā no gharā idha;</i></a><br>
<a><i>Api dibbesu yādisā,</i></a><br>
<a><i>tādisā no gharā idha.</i></a></p>
<p><a data-var="ābhenti → ābhanti (bj, mr)" data-ref="sc23, vns431, ms19Pv_464, msdiv430"><i>Daddallamānā ābhenti,</i></a><br>
<a><i>Samantā caturo disā;</i></a><br>
<a><i>Tathā bhante parakkama,</i></a><br>
<a><i>Yathā pānīyaṃ labhāmase”ti.</i></a></p>
<p><a data-var="karaṇaṃ → karakaṃ (bj, sya1ed, sya2ed, pts-vp-pli1-2)" data-ref="sc24, vns432, ms19Pv_465, msdiv431"><i>Thero karaṇaṃ pūretvā,</i></a><br>
<a><i>saṃghe cātuddise adā;</i></a><br>
<a><i>Datvā anvādisī thero,</i></a><br>
<a><i>mātu pitu ca bhātuno;</i></a><br>
<a><i>“Idaṃ me ñātīnaṃ hotu,</i></a><br>
<a><i>sukhitā hontu ñātayo”.</i></a></p>
<p><a data-ref="sc25, vns433, ms19Pv_466, msdiv432"><i>Samanantarānuddiṭṭhe,</i></a><br>
<a><i>pānīyaṃ udapajjatha;</i></a><br>
<a><i>Gambhīrā caturassā ca,</i></a><br>
<a><i>pokkharañño sunimmitā.</i></a></p>
<p><a data-ref="sc26, vns434, ms19Pv_467, msdiv433"><i>Sītodikā suppatitthā,</i></a><br>
<a><i>sītā appaṭigandhiyā;</i></a><br>
<a><i>Padumuppalasañchannā,</i></a><br>
<a><i>vārikiñjakkhapūritā.</i></a></p>
<p><a data-ref="sc27, vns435, ms19Pv_468, msdiv434"><i>Tattha nhatvā pivitvā ca,</i></a><br>
<a><i>therassa paṭidassayuṃ;</i></a><br>
<a><i>“Pahūtaṃ pānīyaṃ bhante,</i></a><br>
<a><i>pādā dukkhā phalanti no”.</i></a></p>
<p><a data-ref="sc28, vns436, ms19Pv_469, msdiv435"><i>“Āhiṇḍamānā khañjāma,</i></a><br>
<a><i>sakkhare kusakaṇṭake;</i></a><br>
<a><i>‘Tathā bhante parakkama,</i></a><br>
<a><i>yathā yānaṃ labhāmase’”ti.</i></a></p>
<p><a data-ref="sc29, vns437, ms19Pv_470, msdiv436"><i>Thero sipāṭikaṃ laddhā,</i></a><br>
<a><i>saṃghe cātuddise adā;</i></a><br>
<a><i>Datvā anvādisī thero,</i></a><br>
<a><i>mātu pitu ca bhātuno;</i></a><br>
<a><i>“Idaṃ me ñātīnaṃ hotu,</i></a><br>
<a><i>sukhitā hontu ñātayo”.</i></a></p>
<p><a data-ref="sc30, vns438, ms19Pv_471, msdiv437"><i>Samanantarānuddiṭṭhe,</i></a><br>
<a><i>petā rathena māgamuṃ;</i></a><br>
<a><i>“Anukampitamha bhadante,</i></a><br>
<a><i>bhattenacchādanena ca.</i></a></p>
<p><a data-ref="sc31, vns439, ms19Pv_472, msdiv438"><i>Gharena pānīyadānena,</i></a><br>
<a><i>yānadānena cūbhayaṃ;</i></a><br>
<a><i>Muniṃ kāruṇikaṃ loke,</i></a><br>
<a><i>bhante vanditumāgatā”ti.</i></a></p>
</blockquote>
<p class="endsutta"><a data-var="Sāṇavāsītherapetavatthu → sānuvāsīpetavatthu (bj); sānuvāsittherapetavatthu (sya1ed, sya2ed)" data-ref="sc32, ms19Pv_473"><i>Sāṇavāsītherapetavatthu dutiyaṃ.</i></a></p>
</article>
</section>
</div>
</body>
</html>
