<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv35">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>10. Dhātuvivaṇṇapetavatthu</i></a></h1>
</div>
<blockquote class="gatha">
<p><a data-ref="sc1, vns509, pts-vp-pli2ed63, ms19Pv_550, msdiv507"><i>“Antalikkhasmiṃ tiṭṭhanto,</i></a><br>
<a><i>Duggandho pūti vāyasi;</i></a><br>
<a><i>Mukhañca te kimayo pūtigandhaṃ,</i></a><br>
<a><i>Khādanti kiṃ kammamakāsi pubbe.</i></a></p>
<p><a data-ref="sc2, vns510, ms19Pv_551, msdiv508"><i>Tato satthaṃ gahetvāna,</i></a><br>
<a><i>okkantanti punappunaṃ;</i></a><br>
<a><i>Khārena paripphositvā,</i></a><br>
<a><i>okkantanti punappunaṃ.</i></a></p>
<p><a data-ref="sc3, vns511, ms19Pv_552, msdiv509"><i>Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>idaṃ dukkhaṃ nigacchasī”ti.</i></a></p>
<p><a data-ref="sc4, vns512, ms19Pv_553, msdiv510"><i>“Ahaṃ rājagahe ramme,</i></a><br>
<a><i>ramaṇīye giribbaje;</i></a><br>
<a><i>Issaro dhanadhaññassa,</i></a><br>
<a><i>supahūtassa mārisa.</i></a></p>
<p><a data-ref="sc5, vns513, ms19Pv_554, msdiv511"><i>Tassāyaṃ me bhariyā ca,</i></a><br>
<a><i>dhītā ca suṇisā ca me;</i></a><br>
<a><i>Tā mālaṃ uppalañcāpi,</i></a><br>
<a><i>paccagghañca vilepanaṃ;</i></a><br>
<a><i>Thūpaṃ harantiyo vāresiṃ,</i></a><br>
<a><i>taṃ pāpaṃ pakataṃ mayā.</i></a></p>
<p><a data-ref="sc6, vns514, ms19Pv_555, msdiv512"><i>Chaḷāsītisahassāni,</i></a><br>
<a><i>mayaṃ paccattavedanā;</i></a><br>
<a><i>Thūpapūjaṃ vivaṇṇetvā,</i></a><br>
<a><i>paccāma niraye bhusaṃ.</i></a></p>
<p><a data-ref="sc7, vns515, ms19Pv_556, msdiv513"><i>Ye ca kho thūpapūjāya,</i></a><br>
<a><i>vattante arahato mahe;</i></a><br>
<a><i>Ādīnavaṃ pakāsenti,</i></a><br>
<a data-var="vivecayetha → vivecayatha (bj) | ne → no (sya1ed, sya2ed, pts-vp-pli1)"><i>vivecayetha ne tato.</i></a></p>
<p><a data-ref="sc8, vns516, ms19Pv_557, msdiv514"><i>Imā ca passa āyantiyo,</i></a><br>
<a><i>Māladhārī alaṅkatā;</i></a><br>
<a data-var="Mālāvipākaṃnubhontiyo → mālāvipākaṃ anubhonti (bj); mālāvipākaṃ anubhontiyo (sya2ed, pts-vp-pli1-2)"><i>Mālāvipākaṃnubhontiyo,</i></a><br>
<a data-var="Samiddhā ca tā → samiddhā tā (bj, sya1ed, sya2ed, pts-vp-pli1-2)"><i>Samiddhā ca tā yasassiniyo.</i></a></p>
<p><a data-ref="sc9, vns517, ms19Pv_558, msdiv515"><i>Tañca disvāna accheraṃ,</i></a><br>
<a><i>abbhutaṃ lomahaṃsanaṃ;</i></a><br>
<a><i>Namo karonti sappaññā,</i></a><br>
<a><i>vandanti taṃ mahāmuniṃ.</i></a></p>
<p><a data-ref="sc10, vns518, pts-vp-pli2ed64, ms19Pv_559, msdiv516"><i>Sohaṃ nūna ito gantvā,</i></a><br>
<a><i>yoniṃ laddhāna mānusiṃ;</i></a><br>
<a><i>Thūpapūjaṃ karissāmi,</i></a><br>
<a><i>appamatto punappunan”ti.</i></a></p>
</blockquote>
<p class="endsutta"><a data-var="Dhātuvivaṇṇapetavatthu → dhātuvivaṇṇikapetavatthu (bj); dhātuvivaṇṇakapetavatthu (pts-vp-pli1-2)" data-ref="sc11, ms19Pv_560"><i>Dhātuvivaṇṇapetavatthu dasamaṃ.</i></a></p>
<p class="endsection"><a data-ref="sc12, ms19Pv_561"><i>Cūḷavaggo tatiyo.</i></a></p>
<p class="uddana-intro"><a data-ref="sc13, ms19Pv_562"><i>Tassuddānaṃ</i></a></p>
<blockquote class="uddanagatha">
<p><a data-var="kuṇḍiyo → koṇḍañño (bj, sya1ed, sya2ed)" data-ref="sc14, ms19Pv_563"><i>Abhijjamāno kuṇḍiyo,</i></a><br>
<a><i>rathakārī bhusena ca;</i></a><br>
<a><i>Kumāro gaṇikā ceva,</i></a><br>
<a><i>dve luddā piṭṭhipūjanā;</i></a><br>
<a><i>Vaggo tena pavuccatīti.</i></a></p>
</blockquote>
</article>
</section>
</div>
</body>
</html>
