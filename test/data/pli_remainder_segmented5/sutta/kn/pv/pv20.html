<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv20">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>8. Cūḷaseṭṭhipetavatthu</i></a></h1>
</div>
<blockquote class="gatha">
<p><a data-ref="sc1, vns246, pts-vp-pli2ed29, ms19Pv_269, msdiv246"><i>“Naggo kiso pabbajitosi bhante,</i></a><br>
<a><i>Rattiṃ kuhiṃ gacchasi kissa hetu;</i></a><br>
<a><i>Ācikkha me taṃ api sakkuṇemu,</i></a><br>
<a><i>Sabbena vittaṃ paṭipādaye tuvan”ti.</i></a></p>
<p><a data-ref="sc2, vns247, ms19Pv_270, msdiv247"><i>“Bārāṇasī nagaraṃ dūraghuṭṭhaṃ,</i></a><br>
<a><i>Tatthāhaṃ gahapati aḍḍhako ahu dīno;</i></a><br>
<a><i>Adātā gedhitamano āmisasmiṃ,</i></a><br>
<a><i>Dussīlyena yamavisayamhi patto.</i></a></p>
<p><a data-ref="sc3, vns248, ms19Pv_271, msdiv248"><i>So sūcikāya kilamito tehi,</i></a><br>
<a><i>Teneva ñātīsu yāmi āmisakiñcikkhahetu;</i></a><br>
<a><i>Adānasīlā na ca saddahanti,</i></a><br>
<a><i>Dānaphalaṃ hoti paramhi loke.</i></a></p>
<p><a data-ref="sc4, vns249, pts-vp-pli2ed30, ms19Pv_272, msdiv249"><i>Dhītā ca mayhaṃ lapate abhikkhaṇaṃ,</i></a><br>
<a><i>‘Dassāmi dānaṃ pitūnaṃ pitāmahānaṃ’;</i></a><br>
<a data-var="brāhmaṇā → brāhmaṇe (bj, pts-vp-pli2)"><i>Tamupakkhaṭaṃ parivisayanti brāhmaṇā,</i></a><br>
<a><i>‘Yāmi ahaṃ andhakavindaṃ bhottun’”ti.</i></a></p>
<p><a data-ref="sc5, vns250, ms19Pv_273, msdiv250"><i>Tamavoca rājā “anubhaviyāna tampi,</i></a><br>
<a><i>Eyyāsi khippaṃ ahamapi kassaṃ pūjaṃ;</i></a><br>
<a><i>Ācikkha me taṃ yadi atthi hetu,</i></a><br>
<a><i>Saddhāyitaṃ hetuvaco suṇomā”ti.</i></a></p>
<p><a data-ref="sc6, vns251, ms19Pv_274, msdiv251"><i>“Tathā”ti vatvā agamāsi tattha,</i></a><br>
<a><i>Bhuñjiṃsu bhattaṃ na ca dakkhiṇārahā;</i></a><br>
<a><i>Paccāgami rājagahaṃ punāparaṃ,</i></a><br>
<a><i>Pāturahosi purato janādhipassa.</i></a></p>
<p><a data-ref="sc7, vns252, ms19Pv_275, msdiv252"><i>Disvāna petaṃ punadeva āgataṃ,</i></a><br>
<a><i>Rājā avoca “ahamapi kiṃ dadāmi;</i></a><br>
<a><i>Ācikkha me taṃ yadi atthi hetu,</i></a><br>
<a><i>Yena tuvaṃ cirataraṃ pīṇito siyā”ti.</i></a></p>
<p><a data-ref="sc8, vns253, ms19Pv_276, msdiv253"><i>“Buddhañca saṃghaṃ parivisiyāna rāja,</i></a><br>
<a><i>Annena pānena ca cīvarena;</i></a><br>
<a><i>Taṃ dakkhiṇaṃ ādisa me hitāya,</i></a><br>
<a><i>Evaṃ ahaṃ cirataraṃ pīṇito siyā”ti.</i></a></p>
<p><a data-var="tāvade → tāvadeva (sya1ed, sya2ed, pts-vp-pli1); tadeva (mr)" data-ref="sc9, vns254, ms19Pv_277, msdiv254"><i>Tato ca rājā nipatitvā tāvade,</i></a><br>
<a data-var="atulaṃ daditvā → atulañca datvā (sya1ed, sya2ed, mr)"><i>Dānaṃ sahatthā atulaṃ daditvā saṃghe;</i></a><br>
<a data-var="pakataṃ → ārocayī pakatiṃ (bj, pts-vp-pli2); ārocayi pakatiṃ (sya1ed, sya2ed, pts-vp-pli1)"><i>Ārocesi pakataṃ tathāgatassa,</i></a><br>
<a><i>Tassa ca petassa dakkhiṇaṃ ādisittha.</i></a></p>
<p><a data-ref="sc10, vns255, ms19Pv_278, msdiv255"><i>So pūjito ativiya sobhamāno,</i></a><br>
<a><i>Pāturahosi purato janādhipassa;</i></a><br>
<a><i>“Yakkhohamasmi paramiddhipatto,</i></a><br>
<a data-var="mayhamatthi samā sadisā → mayhamiddhisamasadisā (bj, pts-vp-pli1-2); mayhaṃ iddhisamasadisā (sya1ed, sya2ed)"><i>Na mayhamatthi samā sadisā mānusā.</i></a></p>
<p><a data-ref="sc11, vns256, ms19Pv_279, msdiv256"><i>Passānubhāvaṃ aparimitaṃ mamayidaṃ,</i></a><br>
<a><i>Tayānudiṭṭhaṃ atulaṃ datvā saṃghe;</i></a><br>
<a><i>Santappito satataṃ sadā bahūhi,</i></a><br>
<a><i>Yāmi ahaṃ sukhito manussadevā”ti.</i></a></p>
</blockquote>
<p class="endsutta"><a data-var="Cūḷaseṭṭhipetavatthu → cullaseṭṭhipetavatthu (bj); cūḷaseṭṭhīpetavatthu (sya1ed, sya2ed)" data-ref="sc12, ms19Pv_280"><i>Cūḷaseṭṭhipetavatthu aṭṭhamaṃ.</i></a><br>
<a><i>Bhāṇavāraṃ paṭhamaṃ.</i></a></p>
</article>
</section>
</div>
</body>
</html>
