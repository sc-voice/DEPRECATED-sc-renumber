<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv22">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>10. Uttaramātupetivatthu</i></a></h1>
</div>
<blockquote class="gatha">
<p><a data-ref="sc1, vns332, pts-vp-pli2ed39, ms19Pv_357, msdiv331"><i>Divāvihāragataṃ bhikkhuṃ,</i></a><br>
<a><i>gaṅgātīre nisinnakaṃ;</i></a><br>
<a><i>Taṃ petī upasaṅkamma,</i></a><br>
<a><i>dubbaṇṇā bhīrudassanā.</i></a></p>
<p><a data-var="atidīghā → ahū dīghā (mr)" data-ref="sc2, vns333, ms19Pv_358, msdiv332"><i>Kesā cassā atidīghā,</i></a><br>
<a data-var="yāvabhūmāvalambare → yāva bhummāvalambare (sya1ed, sya2ed); yāva bhūmyā'valambare (?)"><i>yāvabhūmāvalambare;</i></a><br>
<a><i>Kesehi sā paṭicchannā,</i></a><br>
<a><i>samaṇaṃ etadabravi.</i></a></p>
<p><a data-ref="sc3, vns334, ms19Pv_359, msdiv333"><i>“Pañcapaṇṇāsavassāni,</i></a><br>
<a><i>yato kālaṅkatā ahaṃ;</i></a><br>
<a><i>Nābhijānāmi bhuttaṃ vā,</i></a><br>
<a><i>pītaṃ vā pana pāniyaṃ;</i></a><br>
<a><i>Dehi tvaṃ pāniyaṃ bhante,</i></a><br>
<a><i>tasitā pāniyāya me”ti.</i></a></p>
<p><a data-ref="sc4, vns335, ms19Pv_360, msdiv334"><i>“Ayaṃ sītodikā gaṅgā,</i></a><br>
<a data-var="himavantato → himavantāva (mr)"><i>himavantato sandati;</i></a><br>
<a><i>Piva etto gahetvāna,</i></a><br>
<a><i>kiṃ maṃ yācasi pāniyan”ti.</i></a></p>
<p><a data-ref="sc5, vns336, ms19Pv_361, msdiv335"><i>“Sacāhaṃ bhante gaṅgāya,</i></a><br>
<a><i>sayaṃ gaṇhāmi pāniyaṃ;</i></a><br>
<a><i>Lohitaṃ me parivattati,</i></a><br>
<a><i>tasmā yācāmi pāniyan”ti.</i></a></p>
<p><a data-ref="sc6, vns337, ms19Pv_362, msdiv336"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>gaṅgā te hoti lohitan”ti.</i></a></p>
<p><a data-var="uttaro nāma → putto me bhante uttaro (pts-vp-pli1, mr)" data-ref="sc7, vns338, ms19Pv_363, msdiv337"><i>“Putto me uttaro nāma,</i></a><br>
<a><i>saddho āsi upāsako;</i></a><br>
<a><i>So ca mayhaṃ akāmāya,</i></a><br>
<a><i>samaṇānaṃ pavecchati.</i></a></p>
<p><a data-ref="sc8, vns339, ms19Pv_364, msdiv338"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Tamahaṃ paribhāsāmi,</i></a><br>
<a><i>maccherena upaddutā.</i></a></p>
<p><a data-ref="sc9, vns340, ms19Pv_365, msdiv339"><i>Yaṃ tvaṃ mayhaṃ akāmāya,</i></a><br>
<a><i>samaṇānaṃ pavecchasi;</i></a><br>
<a><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ.</i></a></p>
<p><a data-ref="sc10, vns341, ms19Pv_366, msdiv340"><i>Etaṃ te paralokasmiṃ,</i></a><br>
<a><i>lohitaṃ hotu uttara;</i></a><br>
<a><i>Tassa kammassa vipākena,</i></a><br>
<a><i>gaṅgā me hoti lohitan”ti.</i></a></p>
</blockquote>
<p class="endsutta"><a data-ref="sc11, ms19Pv_367"><i>Uttaramātupetivatthu dasamaṃ.</i></a></p>
</article>
</section>
</div>
</body>
</html>
