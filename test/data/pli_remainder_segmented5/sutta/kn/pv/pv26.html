<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv26">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>1. Abhijjamānapetavatthu</i></a></h1>
</div>
<blockquote class="gatha">
<p><a data-ref="sc1, vns388, pts-vp-pli2ed47, ms19Pv_420, msdiv387"><i>“Abhijjamāne vārimhi,</i></a><br>
<a><i>gaṅgāya idha gacchasi;</i></a><br>
<a><i>Naggo pubbaddhapetova,</i></a><br>
<a><i>māladhārī alaṅkato;</i></a><br>
<a><i>Kuhiṃ gamissasi peta,</i></a><br>
<a><i>kattha vāso bhavissatī”ti.</i></a></p>
<p><a data-var="Cundaṭṭhilaṃ → cundaṭṭhikaṃ (bj); cundatthiyaṃ (pts-vp-pli1); cundatthikaṃ (pts-vp-pli2)" data-ref="sc2, vns389, ms19Pv_421, msdiv388"><i>“Cundaṭṭhilaṃ gamissāmi,</i></a><br>
<a><i>peto so iti bhāsati;</i></a><br>
<a><i>Antare vāsabhagāmaṃ,</i></a><br>
<a data-var="bārāṇasiṃ ca → bārāṇasiyā ca (bj, pts-vp-pli1-2); bārāṇasiyā va (sya1ed, sya2ed)"><i>bārāṇasiṃ ca santike”.</i></a></p>
<p><a data-ref="sc3, vns390, ms19Pv_422, msdiv389"><i>Tañca disvā mahāmatto,</i></a><br>
<a><i>koliyo iti vissuto;</i></a><br>
<a><i>Sattuṃ bhattañca petassa,</i></a><br>
<a><i>pītakañca yugaṃ adā.</i></a></p>
<p><a data-ref="sc4, vns391, ms19Pv_423, msdiv390"><i>Nāvāya tiṭṭhamānāya,</i></a><br>
<a><i>kappakassa adāpayi;</i></a><br>
<a><i>Kappakassa padinnamhi,</i></a><br>
<a data-var="petassa dissatha → petassu'dissatha (bj, pts-vp-pli2); petassu'dicchatha (?)"><i>ṭhāne petassa dissatha.</i></a></p>
<p><a data-ref="sc5, vns392, ms19Pv_424, msdiv391"><i>Tato suvatthavasano,</i></a><br>
<a><i>māladhārī alaṅkato;</i></a><br>
<a><i>Ṭhāne ṭhitassa petassa,</i></a><br>
<a><i>dakkhiṇā upakappatha;</i></a><br>
<a><i>Tasmā dajjetha petānaṃ,</i></a><br>
<a><i>anukampāya punappunaṃ.</i></a></p>
<p><a data-var="Sātunnavasanā → sāhunnavāsino (sya1ed, sya2ed, pts-vp-pli1); sāhunnavasanā (pts-vp-pli2); sāhundavāsino (mr)" data-ref="sc6, vns393, ms19Pv_425, msdiv392"><i>Sātunnavasanā eke,</i></a><br>
<a data-var="kesanivāsanā → kesanivāsino (sya1ed, sya2ed, pts-vp-pli1, mr)"><i>aññe kesanivāsanā;</i></a><br>
<a><i>Petā bhattāya gacchanti,</i></a><br>
<a><i>pakkamanti disodisaṃ.</i></a></p>
<p><a data-var="eke → dūrepeke (sya1ed, sya2ed); dūre petā (mr)" data-ref="sc7, vns394, ms19Pv_426, msdiv393"><i>Dūre eke padhāvitvā,</i></a><br>
<a><i>aladdhāva nivattare;</i></a><br>
<a><i>Chātā pamucchitā bhantā,</i></a><br>
<a><i>bhūmiyaṃ paṭisumbhitā.</i></a></p>
<p><a data-var="ca → keci (bj, sya1ed, sya2ed, pts-vp-pli1-2) | papatitā → papatitvā (bj); ca patitā (sya1ed, sya2ed, pts-vp-pli1)" data-ref="sc8, vns395, ms19Pv_427, msdiv394"><i>Te ca tattha papatitā,</i></a><br>
<a><i>bhūmiyaṃ paṭisumbhitā;</i></a><br>
<a><i>Pubbe akatakalyāṇā,</i></a><br>
<a><i>aggidaḍḍhāva ātape.</i></a></p>
<p><a data-ref="sc9, vns396, ms19Pv_428, msdiv395"><i>“Mayaṃ pubbe pāpadhammā,</i></a><br>
<a><i>gharaṇī kulamātaro;</i></a><br>
<a><i>Santesu deyyadhammesu,</i></a><br>
<a><i>dīpaṃ nākamha attano.</i></a></p>
<p><a data-ref="sc10, vns397, pts-vp-pli2ed48, ms19Pv_429, msdiv396"><i>Pahūtaṃ annapānampi,</i></a><br>
<a><i>apissu avakirīyati;</i></a><br>
<a><i>Sammaggate pabbajite,</i></a><br>
<a><i>na ca kiñci adamhase.</i></a></p>
<p><a data-ref="sc11, vns398, ms19Pv_430, msdiv397"><i>Akammakāmā alasā,</i></a><br>
<a><i>Sādukāmā mahagghasā;</i></a><br>
<a><i>Ālopapiṇḍadātāro,</i></a><br>
<a data-var="paribhāsimhase → paribhāsitā (sya1ed, sya2ed, mr)"><i>Paṭiggahe paribhāsimhase.</i></a></p>
<p><a data-ref="sc12, vns399, ms19Pv_431, msdiv398"><i>Te gharā tā ca dāsiyo,</i></a><br>
<a><i>tānevābharaṇāni no;</i></a><br>
<a><i>Te aññe paricārenti,</i></a><br>
<a><i>mayaṃ dukkhassa bhāgino.</i></a></p>
<p><a data-ref="sc13, vns400, ms19Pv_432, msdiv399"><i>Veṇī vā avaññā honti,</i></a><br>
<a><i>rathakārī ca dubbhikā;</i></a><br>
<a><i>Caṇḍālī kapaṇā honti,</i></a><br>
<a data-var="kappakā → nhāpikā (bj); nhāminī (pts-vp-pli1-2)"><i>kappakā ca punappunaṃ.</i></a></p>
<p><a data-ref="sc14, vns401, ms19Pv_433, msdiv400"><i>Yāni yāni nihīnāni,</i></a><br>
<a><i>kulāni kapaṇāni ca;</i></a><br>
<a><i>Tesu tesveva jāyanti,</i></a><br>
<a><i>esā maccharino gati.</i></a></p>
<p><a data-ref="sc15, vns402, ms19Pv_434, msdiv401"><i>Pubbe ca katakalyāṇā,</i></a><br>
<a><i>dāyakā vītamaccharā;</i></a><br>
<a><i>Saggaṃ te paripūrenti,</i></a><br>
<a><i>obhāsenti ca nandanaṃ.</i></a></p>
<p><a data-ref="sc16, vns403, ms19Pv_435, msdiv402"><i>Vejayante ca pāsāde,</i></a><br>
<a><i>ramitvā kāmakāmino;</i></a><br>
<a><i>Uccākulesu jāyanti,</i></a><br>
<a><i>sabhogesu tato cutā.</i></a></p>
<p><a data-ref="sc17, vns404, ms19Pv_436, msdiv403"><i>Kūṭāgāre ca pāsāde,</i></a><br>
<a><i>pallaṅke gonakatthate;</i></a><br>
<a data-var="Bījitaṅgā → vījitaṅgā (bj, sya1ed, sya2ed, pts-vp-pli2); vijitaṅgā (pts-vp-pli1)"><i>Bījitaṅgā morahatthehi,</i></a><br>
<a><i>kule jātā yasassino.</i></a></p>
<p><a data-ref="sc18, vns405, ms19Pv_437, msdiv404"><i>Aṅkato aṅkaṃ gacchanti,</i></a><br>
<a><i>māladhārī alaṅkatā;</i></a><br>
<a><i>Dhātiyo upatiṭṭhanti,</i></a><br>
<a><i>sāyaṃ pātaṃ sukhesino.</i></a></p>
<p><a data-ref="sc19, vns406, ms19Pv_438, msdiv405"><i>Nayidaṃ akatapuññānaṃ,</i></a><br>
<a><i>katapuññānamevidaṃ;</i></a><br>
<a><i>Asokaṃ nandanaṃ rammaṃ,</i></a><br>
<a><i>tidasānaṃ mahāvanaṃ.</i></a></p>
<p><a data-ref="sc20, vns407, ms19Pv_439, msdiv406"><i>Sukhaṃ akatapuññānaṃ,</i></a><br>
<a><i>idha natthi parattha ca;</i></a><br>
<a><i>Sukhañca katapuññānaṃ,</i></a><br>
<a><i>idha ceva parattha ca.</i></a></p>
<p><a data-ref="sc21, vns408, ms19Pv_440, msdiv407"><i>Tesaṃ sahabyakāmānaṃ,</i></a><br>
<a><i>kattabbaṃ kusalaṃ bahuṃ;</i></a><br>
<a><i>Katapuññā hi modanti,</i></a><br>
<a><i>sagge bhogasamaṅgino”ti.</i></a></p>
</blockquote>
<p class="endsutta"><a data-ref="sc22, ms19Pv_441"><i>Abhijjamānapetavatthu paṭhamaṃ.</i></a></p>
</article>
</section>
</div>
</body>
</html>
