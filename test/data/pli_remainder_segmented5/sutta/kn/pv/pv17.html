<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv17">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>5. Maṭṭhakuṇḍalīpetavatthu</i></a></h1>
</div>
<blockquote class="gatha">
<p><a data-ref="sc1, vns186, ms19Pv_206, msdiv186"><i>“Alaṅkato maṭṭhakuṇḍalī,</i></a><br>
<a><i>Māladhārī haricandanussado;</i></a><br>
<a><i>Bāhā paggayha kandasi,</i></a><br>
<a><i>Vanamajjhe kiṃ dukkhito tuvan”ti.</i></a></p>
<p><a data-ref="sc2, vns187, ms19Pv_207, msdiv187"><i>“Sovaṇṇamayo pabhassaro,</i></a><br>
<a><i>Uppanno rathapañjaro mama;</i></a><br>
<a><i>Tassa cakkayugaṃ na vindāmi,</i></a><br>
<a><i>Tena dukkhena jahāmi jīvitan”ti.</i></a></p>
<p><a data-ref="sc3, vns188, ms19Pv_208, msdiv188"><i>“Sovaṇṇamayaṃ maṇimayaṃ,</i></a><br>
<a data-var="Lohitakamayaṃ → lohitaṅkamayaṃ (bj, pts-vp-pli1-2); lohitaṅgamayaṃ (sya1ed, sya2ed); lohamayaṃ (katthaci)"><i>Lohitakamayaṃ atha rūpiyamayaṃ;</i></a><br>
<a><i>Ācikkha me bhaddamāṇava,</i></a><br>
<a><i>Cakkayugaṃ paṭipādayāmi te”ti.</i></a></p>
<p><a data-ref="sc4, vns189, ms19Pv_209, msdiv189"><i>So māṇavo tassa pāvadi,</i></a><br>
<a><i>“Candasūriyā ubhayettha dissare;</i></a><br>
<a><i>Sovaṇṇamayo ratho mama,</i></a><br>
<a><i>Tena cakkayugena sobhatī”ti.</i></a></p>
<p><a data-ref="sc5, vns190, ms19Pv_210, msdiv190"><i>“Bālo kho tvaṃ asi māṇava,</i></a><br>
<a><i>Yo tvaṃ patthayase apatthiyaṃ;</i></a><br>
<a><i>Maññāmi tuvaṃ marissasi,</i></a><br>
<a><i>Na hi tvaṃ lacchasi candasūriye”ti.</i></a></p>
<p><a data-ref="sc6, vns191, ms19Pv_211, msdiv191"><i>“Gamanāgamanampi dissati,</i></a><br>
<a><i>Vaṇṇadhātu ubhayattha vīthiyā;</i></a><br>
<a><i>Peto kālakato na dissati,</i></a><br>
<a><i>Ko nidha kandataṃ bālyataro”ti.</i></a></p>
<p><a data-ref="sc7, vns192, ms19Pv_212, msdiv192"><i>“Saccaṃ kho vadesi māṇava,</i></a><br>
<a><i>Ahameva kandataṃ bālyataro;</i></a><br>
<a><i>Candaṃ viya dārako rudaṃ,</i></a><br>
<a><i>Petaṃ kālakatābhipatthayinti.</i></a></p>
<p><a data-ref="sc8, vns193, ms19Pv_213, msdiv193"><i>Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-var="Abbahī → abbūḷhaṃ (sya1ed, sya2ed, mr)" data-ref="sc9, vns194, ms19Pv_214, msdiv194"><i>Abbahī vata me sallaṃ,</i></a><br>
<a><i>sokaṃ hadayanissitaṃ;</i></a><br>
<a><i>Yo me sokaparetassa,</i></a><br>
<a><i>puttasokaṃ apānudi.</i></a></p>
<p><a data-ref="sc10, vns195, ms19Pv_215, msdiv195"><i>Svāhaṃ abbūḷhasallosmi,</i></a><br>
<a><i>sītibhūtosmi nibbuto;</i></a><br>
<a><i>Na socāmi na rodāmi,</i></a><br>
<a><i>tava sutvāna māṇavā”ti.</i></a></p>
<p><a data-ref="sc11, vns196, ms19Pv_216, msdiv196"><i>“Devatā nusi gandhabbo,</i></a><br>
<a><i>adu sakko purindado;</i></a><br>
<a><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayan”ti.</i></a></p>
<p><a data-ref="sc12, vns197, ms19Pv_217, msdiv197"><i>“Yañca kandasi yañca rodasi,</i></a><br>
<a><i>Puttaṃ āḷāhane sayaṃ dahitvā;</i></a><br>
<a><i>Svāhaṃ kusalaṃ karitvā kammaṃ,</i></a><br>
<a><i>Tidasānaṃ sahabyataṃ gato”ti.</i></a></p>
<p><a data-ref="sc13, vns198, ms19Pv_218, msdiv198"><i>“Appaṃ vā bahuṃ vā nāddasāma,</i></a><br>
<a><i>Dānaṃ dadantassa sake agāre;</i></a><br>
<a><i>Uposathakammaṃ vā tādisaṃ,</i></a><br>
<a><i>Kena kammena gatosi devalokan”ti.</i></a></p>
<p><a data-ref="sc14, vns199, ms19Pv_219, msdiv199"><i>“Ābādhikohaṃ dukkhito gilāno,</i></a><br>
<a><i>Āturarūpomhi sake nivesane;</i></a><br>
<a><i>Buddhaṃ vigatarajaṃ vitiṇṇakaṅkhaṃ,</i></a><br>
<a><i>Addakkhiṃ sugataṃ anomapaññaṃ.</i></a></p>
<p><a data-ref="sc15, vns200, ms19Pv_220, msdiv200"><i>Svāhaṃ muditamano pasannacitto,</i></a><br>
<a><i>Añjaliṃ akariṃ tathāgatassa;</i></a><br>
<a><i>Tāhaṃ kusalaṃ karitvāna kammaṃ,</i></a><br>
<a><i>Tidasānaṃ sahabyataṃ gato”ti.</i></a></p>
<p><a data-ref="sc16, vns201, ms19Pv_221, msdiv201"><i>“Acchariyaṃ vata abbhutaṃ vata,</i></a><br>
<a><i>Añjalikammassa ayamīdiso vipāko;</i></a><br>
<a><i>Ahampi muditamano pasannacitto,</i></a><br>
<a><i>Ajjeva buddhaṃ saraṇaṃ vajāmī”ti.</i></a></p>
<p><a data-ref="sc17, vns202, ms19Pv_222, msdiv202"><i>“Ajjeva buddhaṃ saraṇaṃ vajāhi,</i></a><br>
<a><i>Dhammañca saṃghañca pasannacitto;</i></a><br>
<a><i>Tatheva sikkhāya padāni pañca,</i></a><br>
<a><i>Akhaṇḍaphullāni samādiyassu.</i></a></p>
<p><a data-ref="sc18, vns203, ms19Pv_223, msdiv203"><i>Pāṇātipātā viramassu khippaṃ,</i></a><br>
<a><i>Loke adinnaṃ parivajjayassu;</i></a><br>
<a><i>Amajjapo mā ca musā bhaṇāhi,</i></a><br>
<a><i>Sakena dārena ca hohi tuṭṭho”ti.</i></a></p>
<p><a data-ref="sc19, vns204, ms19Pv_224, msdiv204"><i>“Atthakāmosi me yakkha,</i></a><br>
<a><i>hitakāmosi devate;</i></a><br>
<a><i>Karomi tuyhaṃ vacanaṃ,</i></a><br>
<a><i>tvaṃsi ācariyo mamāti.</i></a></p>
<p><a data-ref="sc20, vns205, ms19Pv_225, msdiv205"><i>Upemi saraṇaṃ buddhaṃ,</i></a><br>
<a><i>dhammañcāpi anuttaraṃ;</i></a><br>
<a><i>Saṃghañca naradevassa,</i></a><br>
<a><i>gacchāmi saraṇaṃ ahaṃ.</i></a></p>
<p><a data-ref="sc21, vns206, ms19Pv_226, msdiv206"><i>Pāṇātipātā viramāmi khippaṃ,</i></a><br>
<a><i>Loke adinnaṃ parivajjayāmi;</i></a><br>
<a><i>Amajjapo no ca musā bhaṇāmi,</i></a><br>
<a><i>Sakena dārena ca homi tuṭṭho”ti.</i></a></p>
</blockquote>
<p class="endsutta"><a data-var="Maṭṭhakuṇḍalīpetavatthu → maṭṭakuṇḍalīpetavatthu (bj, pts-vp-pli1-2); maṭṭhakuṇḍalipetavatthu (sya1ed, sya2ed)" data-ref="sc22, ms19Pv_227"><i>Maṭṭhakuṇḍalīpetavatthu pañcamaṃ.</i></a></p>
</article>
</section>
</div>
</body>
</html>
