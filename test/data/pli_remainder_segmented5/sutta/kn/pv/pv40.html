<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv40">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>5. Ucchupetavatthu</i></a></h1>
</div>
<blockquote class="gatha">
<p><a data-ref="sc1, vns739, pts-vp-pli2ed85, ms19Pv_789, msdiv737"><i>“Idaṃ mama ucchuvanaṃ mahantaṃ,</i></a><br>
<a><i>Nibbattati puññaphalaṃ anappakaṃ;</i></a><br>
<a data-var="Taṃ dāni me na → taṃ dāni ve (bj); taṃ dāni me (pts-vp-pli1-2); na dāni me taṃ (mr) | paribhogameti → paribhogaṃ na upeti (bj, pts-vp-pli1-2); paribhogaṃ upeti (sya1ed, sya2ed)"><i>Taṃ dāni me na paribhogameti,</i></a><br>
<a><i>Ācikkha bhante kissa ayaṃ vipāko.</i></a></p>
<p><a data-var="Haññāmi → vihaññāmi (sya1ed, sya2ed, pts-vp-pli1, mr) | vāyamāmi → vāyamāmi ca (sya1ed, sya2ed, pts-vp-pli1)" data-ref="sc2, vns740, ms19Pv_790, msdiv738"><i>Haññāmi khajjāmi ca vāyamāmi,</i></a><br>
<a><i>Parisakkāmi paribhuñjituṃ kiñci;</i></a><br>
<a><i>Svāhaṃ chinnathāmo kapaṇo lālapāmi,</i></a><br>
<a data-var="Kissa → kissassu (?)"><i>Kissa kammassa ayaṃ vipāko.</i></a></p>
<p><a data-ref="sc3, vns741, ms19Pv_791, msdiv739"><i>Vighāto cāhaṃ paripatāmi chamāyaṃ,</i></a><br>
<a><i>Parivattāmi vāricarova ghamme;</i></a><br>
<a data-var="Rudato → dūrato (sya1ed, sya2ed, mr)"><i>Rudato ca me assukā niggalanti,</i></a><br>
<a><i>Ācikkha bhante kissa ayaṃ vipāko.</i></a></p>
<p><a data-ref="sc4, vns742, ms19Pv_792, msdiv740"><i>Chāto kilanto ca pipāsito ca,</i></a><br>
<a><i>Santassito sātasukhaṃ na vinde;</i></a><br>
<a><i>Pucchāmi taṃ etamatthaṃ bhadante,</i></a><br>
<a><i>Kathaṃ nu ucchuparibhogaṃ labheyyan”ti.</i></a></p>
<p><a data-ref="sc5, vns743, ms19Pv_793, msdiv741"><i>“Pure tuvaṃ kammamakāsi attanā,</i></a><br>
<a><i>Manussabhūto purimāya jātiyā;</i></a><br>
<a><i>Ahañca taṃ etamatthaṃ vadāmi,</i></a><br>
<a><i>Sutvāna tvaṃ etamatthaṃ vijāna.</i></a></p>
<p><a data-ref="sc6, vns744, pts-vp-pli2ed86, ms19Pv_794, msdiv742"><i>Ucchuṃ tuvaṃ khādamāno payāto,</i></a><br>
<a><i>Puriso ca te piṭṭhito anvagacchi;</i></a><br>
<a><i>So ca taṃ paccāsanto kathesi,</i></a><br>
<a><i>Tassa tuvaṃ na kiñci ālapittha.</i></a></p>
<p><a data-ref="sc7, vns745, ms19Pv_795, msdiv743"><i>So ca taṃ abhaṇantaṃ ayāci,</i></a><br>
<a><i>‘Dehayya ucchun’ti ca taṃ avoca;</i></a><br>
<a><i>Tassa tuvaṃ piṭṭhito ucchuṃ adāsi,</i></a><br>
<a><i>Tassetaṃ kammassa ayaṃ vipāko.</i></a></p>
<p><a data-var="gantvāna piṭṭhito gaṇheyyāsi → iṅgha tuvaṃ piṭṭhito gaṇha ucchuṃ (bj, pts-vp-pli1-2)" data-ref="sc8, vns746, ms19Pv_796, msdiv744"><i>Iṅgha tvaṃ gantvāna piṭṭhito gaṇheyyāsi,</i></a><br>
<a><i>Gahetvāna taṃ khādassu yāvadatthaṃ;</i></a><br>
<a><i>Teneva tvaṃ attamano bhavissasi,</i></a><br>
<a><i>Haṭṭho cudaggo ca pamodito cā”ti.</i></a></p>
<p><a data-ref="sc9, vns747, ms19Pv_797, msdiv745"><i>Gantvāna so piṭṭhito aggahesi,</i></a><br>
<a><i>Gahetvāna taṃ khādi yāvadatthaṃ;</i></a><br>
<a><i>Teneva so attamano ahosi,</i></a><br>
<a><i>Haṭṭho cudaggo ca pamodito cāti.</i></a></p>
</blockquote>
<p class="endsutta"><a data-ref="sc10, ms19Pv_798"><i>Ucchupetavatthu pañcamaṃ.</i></a></p>
</article>
</section>
</div>
</body>
</html>
