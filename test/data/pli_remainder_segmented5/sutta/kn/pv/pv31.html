<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv31">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>6. Seriṇīpetivatthu</i></a></h1>
</div>
<blockquote class="gatha">
<p><a data-ref="sc1, vns465, pts-vp-pli2ed57, ms19Pv_502, msdiv464"><i>“Naggā dubbaṇṇarūpāsi,</i></a><br>
<a><i>kisā dhamanisanthatā;</i></a><br>
<a><i>Upphāsulike kisike,</i></a><br>
<a><i>kā nu tvaṃ idha tiṭṭhasī”ti.</i></a></p>
<p><a data-ref="sc2, vns466, ms19Pv_503, msdiv465"><i>“Ahaṃ bhadante petīmhi,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā”ti.</i></a></p>
<p><a data-ref="sc3, vns467, ms19Pv_504, msdiv466"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>petalokaṃ ito gatā”ti.</i></a></p>
<p><a data-ref="sc4, vns468, ms19Pv_505, msdiv467"><i>“Anāvaṭesu titthesu,</i></a><br>
<a><i>viciniṃ aḍḍhamāsakaṃ;</i></a><br>
<a><i>Santesu deyyadhammesu,</i></a><br>
<a><i>dīpaṃ nākāsimattano.</i></a></p>
<p><a data-ref="sc5, vns469, ms19Pv_506, msdiv468"><i>Nadiṃ upemi tasitā,</i></a><br>
<a><i>rittakā parivattati;</i></a><br>
<a><i>Chāyaṃ upemi uṇhesu,</i></a><br>
<a><i>ātapo parivattati.</i></a></p>
<p><a data-ref="sc6, vns470, ms19Pv_507, msdiv469"><i>Aggivaṇṇo ca me vāto,</i></a><br>
<a><i>ḍahanto upavāyati;</i></a><br>
<a><i>Etañca bhante arahāmi,</i></a><br>
<a><i>aññañca pāpakaṃ tato.</i></a></p>
<p><a data-ref="sc7, vns471, pts-vp-pli2ed58, ms19Pv_508, msdiv470"><i>Gantvāna hatthiniṃ puraṃ,</i></a><br>
<a><i>vajjesi mayha mātaraṃ;</i></a><br>
<a><i>‘Dhītā ca te mayā diṭṭhā,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā’.</i></a></p>
<p><a data-ref="sc8, vns472, ms19Pv_509, msdiv471"><i>Atthi me ettha nikkhittaṃ,</i></a><br>
<a><i>anakkhātañca taṃ mayā;</i></a><br>
<a><i>Cattārisatasahassāni,</i></a><br>
<a><i>pallaṅkassa ca heṭṭhato.</i></a></p>
<p><a data-ref="sc9, vns473, ms19Pv_510, msdiv472"><i>Tato me dānaṃ dadatu,</i></a><br>
<a><i>tassā ca hotu jīvikā;</i></a><br>
<a><i>Dānaṃ datvā ca me mātā,</i></a><br>
<a data-var="anudicchatu → anudissatu (bj); anvādissatu (sya1ed, sya2ed, pts-vp-pli1-2)"><i>dakkhiṇaṃ anudicchatu;</i></a><br>
<a><i>Tadāhaṃ sukhitā hessaṃ,</i></a><br>
<a><i>sabbakāmasamiddhinī”ti.</i></a></p>
<p><a data-ref="sc10, vns474, ms19Pv_511, msdiv473"><i>“Sādhū”ti so paṭissutvā,</i></a><br>
<a><i>gantvāna hatthiniṃ puraṃ;</i></a><br>
<a><i>Avoca tassā mātaraṃ—</i></a></p>
<p><a data-ref="sc11, vns475, ms19Pv_512"><i>“Dhītā ca te mayā diṭṭhā,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā.</i></a></p>
<p><a data-var="() → (gantvāna hatthinīpuraṃ) (sya1ed, sya2ed); (gantvāna hatthiniṃ puraṃ) (pts-vp-pli1-2, mr)" data-ref="sc12, vns476, ms19Pv_513, msdiv474"><i>Sā maṃ tattha samādapesi, ()</i></a><br>
<a><i>Vajjesi mayha mātaraṃ;</i></a><br>
<a><i>‘Dhītā ca te mayā diṭṭhā,</i></a><br>
<a><i>Duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>Petalokaṃ ito gatā.</i></a></p>
<p><a data-ref="sc13, vns477, ms19Pv_514, msdiv475"><i>Atthi ca me ettha nikkhittaṃ,</i></a><br>
<a><i>anakkhātañca taṃ mayā;</i></a><br>
<a><i>Cattārisatasahassāni,</i></a><br>
<a><i>pallaṅkassa ca heṭṭhato.</i></a></p>
<p><a data-ref="sc14, vns478, ms19Pv_515, msdiv476"><i>Tato me dānaṃ dadatu,</i></a><br>
<a><i>tassā ca hotu jīvikā;</i></a><br>
<a><i>Dānaṃ datvā ca me mātā,</i></a><br>
<a data-var="() → tassā dakkhiṇamādisī) (mr)"><i>dakkhiṇaṃ anudicchatu ();</i></a><br>
<a><i>Tadāhaṃ sukhitā hessaṃ,</i></a><br>
<a><i>sabbakāmasamiddhinī’”ti.</i></a></p>
<p><a data-ref="sc15, vns479, ms19Pv_516, msdiv477"><i>Tato hi sā dānamadā,</i></a><br>
<a><i>tassā dakkhiṇamādisī;</i></a><br>
<a><i>Petī ca sukhitā āsi,</i></a><br>
<a><i>tassā cāsi sujīvikāti.</i></a></p>
</blockquote>
<p class="endsutta"><a data-var="Seriṇīpetivatthu → serinīpetavatthu (sya1ed, sya2ed)" data-ref="sc16, ms19Pv_517"><i>Seriṇīpetivatthu chaṭṭhaṃ.</i></a></p>
</article>
</section>
</div>
</body>
</html>
