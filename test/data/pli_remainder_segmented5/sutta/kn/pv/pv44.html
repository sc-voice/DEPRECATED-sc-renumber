<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv44">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>9. Gūthakhādakapetivatthu</i></a></h1>
</div>
<blockquote class="gatha">
<p><a data-ref="sc1, vns776, pts-vp-pli2ed90, ms19Pv_830, msdiv774"><i>“Gūthakūpato uggantvā,</i></a><br>
<a><i>kā nu dīnā patiṭṭhasi;</i></a><br>
<a><i>Nissaṃsayaṃ pāpakammantā,</i></a><br>
<a><i>kiṃ nu saddahase tuvan”ti.</i></a></p>
<p><a data-ref="sc2, vns777, ms19Pv_831, msdiv775"><i>“Ahaṃ bhadante petīmhi,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā”ti.</i></a></p>
<p><a data-ref="sc3, vns778, ms19Pv_832, msdiv776"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>idaṃ dukkhaṃ nigacchasī”ti.</i></a></p>
<p><a data-ref="sc4, vns779, ms19Pv_833, msdiv777"><i>“Ahu āvāsiko mayhaṃ,</i></a><br>
<a><i>issukī kulamaccharī;</i></a><br>
<a><i>Ajjhāsito mayhaṃ ghare,</i></a><br>
<a><i>kadariyo paribhāsako.</i></a></p>
<p><a data-ref="sc5, vns780, ms19Pv_834, msdiv778"><i>Tassāhaṃ vacanaṃ sutvā,</i></a><br>
<a><i>bhikkhavo paribhāsisaṃ;</i></a><br>
<a><i>Tassa kammavipākena,</i></a><br>
<a><i>petalokaṃ ito gatā”ti.</i></a></p>
<p><a data-ref="sc6, vns781, ms19Pv_835, msdiv779"><i>“Amitto mittavaṇṇena,</i></a><br>
<a><i>yo te āsi kulūpako;</i></a><br>
<a><i>Kāyassa bhedā duppañño,</i></a><br>
<a><i>kiṃ nu pecca gatiṃ gato”ti.</i></a></p>
<p><a data-ref="sc7, vns782, ms19Pv_836, msdiv780"><i>“Tassevāhaṃ pāpakammassa,</i></a><br>
<a><i>sīse tiṭṭhāmi matthake;</i></a><br>
<a><i>So ca paravisayaṃ patto,</i></a><br>
<a><i>mameva paricārako.</i></a></p>
<p><a data-ref="sc8, vns783, ms19Pv_837, msdiv781"><i>Yaṃ bhadante hadantaññe,</i></a><br>
<a><i>etaṃ me hoti bhojanaṃ;</i></a><br>
<a><i>Ahañca kho yaṃ hadāmi,</i></a><br>
<a><i>etaṃ so upajīvatī”ti.</i></a></p>
</blockquote>
<p class="endsutta"><a data-var="Gūthakhādakapetivatthu → gūthakhādakapetavatthu (sya1ed, sya2ed, pts-vp-pli1-2)" data-ref="sc9, ms19Pv_838"><i>Gūthakhādakapetivatthu navamaṃ.</i></a></p>
</article>
</section>
</div>
</body>
</html>
