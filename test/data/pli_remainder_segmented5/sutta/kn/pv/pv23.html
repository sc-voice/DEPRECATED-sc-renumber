<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv23">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>11. Suttapetavatthu</i></a></h1>
</div>
<blockquote class="gatha">
<p><a data-ref="sc1, vns342, pts-vp-pli2ed40, ms19Pv_368, msdiv341"><i>“Ahaṃ pure pabbajitassa bhikkhuno,</i></a><br>
<a><i>Suttaṃ adāsiṃ upasaṅkamma yācitā;</i></a><br>
<a><i>Tassa vipāko vipulaphalūpalabbhati,</i></a><br>
<a data-var="Bahukā ca me uppajjare → bahū ca me upapajjare (bj); bahū ca me uppajjare (sya1ed, sya2ed, pts-vp-pli1-2)"><i>Bahukā ca me uppajjare vatthakoṭiyo.</i></a></p>
<p><a data-var="ramitaṃ → rammamidaṃ (mr)" data-ref="sc2, vns343, ms19Pv_369, msdiv342"><i>Pupphābhikiṇṇaṃ ramitaṃ vimānaṃ,</i></a><br>
<a><i>Anekacittaṃ naranārisevitaṃ;</i></a><br>
<a><i>Sāhaṃ bhuñjāmi ca pārupāmi ca,</i></a><br>
<a><i>Pahūtavittā na ca tāva khīyati.</i></a></p>
<p><a data-ref="sc3, vns344, ms19Pv_370, msdiv343"><i>Tasseva kammassa vipākamanvayā,</i></a><br>
<a><i>Sukhañca sātañca idhūpalabbhati;</i></a><br>
<a><i>Sāhaṃ gantvā punadeva mānusaṃ,</i></a><br>
<a><i>Kāhāmi puññāni nayayyaputta man”ti.</i></a></p>
<p><a data-ref="sc4, vns345, ms19Pv_371, msdiv344"><i>“Satta tuvaṃ vassasatā idhāgatā,</i></a><br>
<a><i>Jiṇṇā ca vuḍḍhā ca tahiṃ bhavissasi;</i></a><br>
<a><i>Sabbeva te kālakatā ca ñātakā,</i></a><br>
<a><i>Kiṃ tattha gantvāna ito karissasī”ti.</i></a></p>
<p><a data-ref="sc5, vns346, ms19Pv_372, msdiv345"><i>“Satteva vassāni idhāgatāya me,</i></a><br>
<a><i>Dibbañca sukhañca samappitāya;</i></a><br>
<a><i>Sāhaṃ gantvāna punadeva mānusaṃ,</i></a><br>
<a><i>Kāhāmi puññāni nayayyaputta man”ti.</i></a></p>
<p><a data-ref="sc6, vns347, pts-vp-pli2ed41, ms19Pv_373, msdiv346"><i>So taṃ gahetvāna pasayha bāhāyaṃ,</i></a><br>
<a><i>Paccānayitvāna theriṃ sudubbalaṃ;</i></a><br>
<a><i>“Vajjesi aññampi janaṃ idhāgataṃ,</i></a><br>
<a><i>‘Karotha puññāni sukhūpalabbhati’.</i></a></p>
<p><a data-ref="sc7, vns348, ms19Pv_374, msdiv347"><i>Diṭṭhā mayā akatena sādhunā,</i></a><br>
<a><i>Petā vihaññanti tatheva manussā;</i></a><br>
<a><i>Kammañca katvā sukhavedanīyaṃ,</i></a><br>
<a><i>Devā manussā ca sukhe ṭhitā pajā”ti.</i></a></p>
</blockquote>
<p class="endsutta"><a data-ref="sc8, ms19Pv_375"><i>Suttapetavatthu ekādasamaṃ.</i></a></p>
</article>
</section>
</div>
</body>
</html>
