<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv14">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>2. Sāriputtattheramātupetivatthu</i></a></h1>
</div>
<blockquote class="gatha">
<p><a data-ref="sc1, vns116, pts-vp-pli2ed17, ms19Pv_133, msdiv116"><i>“Naggā dubbaṇṇarūpāsi,</i></a><br>
<a><i>kisā dhamanisanthatā;</i></a><br>
<a><i>Upphāsulike kisike,</i></a><br>
<a><i>kā nu tvaṃ idha tiṭṭhasi”.</i></a></p>
<p><a data-ref="sc2, vns117, pts-vp-pli2ed18, ms19Pv_134, msdiv117"><i>“Ahaṃ te sakiyā mātā,</i></a><br>
<a><i>pubbe aññāsu jātīsu;</i></a><br>
<a><i>Upapannā pettivisayaṃ,</i></a><br>
<a><i>khuppipāsasamappitā.</i></a></p>
<p><a data-ref="sc3, vns118, ms19Pv_135, msdiv118"><i>Chaḍḍitaṃ khipitaṃ kheḷaṃ,</i></a><br>
<a><i>siṅghāṇikaṃ silesumaṃ;</i></a><br>
<a><i>Vasañca ḍayhamānānaṃ,</i></a><br>
<a><i>vijātānañca lohitaṃ.</i></a></p>
<p><a data-ref="sc4, vns119, ms19Pv_136, msdiv119"><i>Vaṇikānañca yaṃ ghāna-</i></a><br>
<a><i>sīsacchinnāna lohitaṃ;</i></a><br>
<a><i>Khudāparetā bhuñjāmi,</i></a><br>
<a><i>itthipurisanissitaṃ.</i></a></p>
<p><a data-var="Pubbalohitaṃ bhakkhāmi → pubbalohitabhakkhāsmi (bj)" data-ref="sc5, vns120, ms19Pv_137, msdiv120"><i>Pubbalohitaṃ bhakkhāmi,</i></a><br>
<a><i>pasūnaṃ mānusāna ca;</i></a><br>
<a><i>Aleṇā anagārā ca,</i></a><br>
<a><i>nīlamañcaparāyaṇā.</i></a></p>
<p><a data-ref="sc6, vns121, ms19Pv_138, msdiv121"><i>Dehi puttaka me dānaṃ,</i></a><br>
<a><i>datvā anvādisāhi me;</i></a><br>
<a><i>Appeva nāma mucceyyaṃ,</i></a><br>
<a><i>pubbalohitabhojanā”ti.</i></a></p>
<p><a data-ref="sc7, vns122, ms19Pv_139, msdiv122"><i>Mātuyā vacanaṃ sutvā,</i></a><br>
<a><i>upatissonukampako;</i></a><br>
<a><i>Āmantayi moggallānaṃ,</i></a><br>
<a><i>anuruddhañca kappinaṃ.</i></a></p>
<p><a data-ref="sc8, vns123, ms19Pv_140, msdiv123"><i>Catasso kuṭiyo katvā,</i></a><br>
<a><i>saṃghe cātuddise adā;</i></a><br>
<a><i>Kuṭiyo annapānañca,</i></a><br>
<a><i>mātu dakkhiṇamādisī.</i></a></p>
<p><a data-ref="sc9, vns124, ms19Pv_141, msdiv124"><i>Samanantarānuddiṭṭhe,</i></a><br>
<a><i>vipāko udapajjatha;</i></a><br>
<a><i>Bhojanaṃ pānīyaṃ vatthaṃ,</i></a><br>
<a><i>dakkhiṇāya idaṃ phalaṃ.</i></a></p>
<p><a data-ref="sc10, vns125, ms19Pv_142, msdiv125"><i>Tato suddhā sucivasanā,</i></a><br>
<a><i>kāsikuttamadhārinī;</i></a><br>
<a><i>Vicittavatthābharaṇā,</i></a><br>
<a><i>kolitaṃ upasaṅkami.</i></a></p>
<p><a data-ref="sc11, vns126, ms19Pv_143, msdiv126"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc12, vns127, ms19Pv_144, msdiv127"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc13, vns128, ms19Pv_145, msdiv128"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc14, vns129, ms19Pv_146, msdiv129"><i>“Sāriputtassāhaṃ mātā,</i></a><br>
<a><i>pubbe aññāsu jātīsu;</i></a><br>
<a><i>Upapannā pettivisayaṃ,</i></a><br>
<a><i>khuppipāsasamappitā.</i></a></p>
<p><a data-ref="sc15, vns130, ms19Pv_147, msdiv130"><i>Chaḍḍitaṃ khipitaṃ kheḷaṃ,</i></a><br>
<a><i>siṅghāṇikaṃ silesumaṃ;</i></a><br>
<a><i>Vasañca ḍayhamānānaṃ,</i></a><br>
<a><i>vijātānañca lohitaṃ.</i></a></p>
<p><a data-ref="sc16, vns131, ms19Pv_148, msdiv131"><i>Vaṇikānañca yaṃ ghāna-</i></a><br>
<a><i>sīsacchinnāna lohitaṃ;</i></a><br>
<a><i>Khudāparetā bhuñjāmi,</i></a><br>
<a><i>itthipurisanissitaṃ.</i></a></p>
<p><a data-ref="sc17, vns132, ms19Pv_149, msdiv132"><i>Pubbalohitaṃ bhakkhissaṃ,</i></a><br>
<a><i>pasūnaṃ mānusāna ca;</i></a><br>
<a><i>Aleṇā anagārā ca,</i></a><br>
<a><i>nīlamañcaparāyaṇā.</i></a></p>
<p><a data-ref="sc18, vns133, pts-vp-pli2ed19, ms19Pv_150, msdiv133"><i>Sāriputtassa dānena,</i></a><br>
<a><i>modāmi akutobhayā;</i></a><br>
<a><i>Muniṃ kāruṇikaṃ loke,</i></a><br>
<a><i>bhante vanditumāgatā”ti.</i></a></p>
</blockquote>
<p class="endsutta"><a data-var="Sāriputtattherassa → sārīputtattherassa (sya2ed)" data-ref="sc19, ms19Pv_151"><i>Sāriputtattherassa mātupetivatthu dutiyaṃ.</i></a></p>
</article>
</section>
</div>
</body>
</html>
