<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv30">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>5. Kumārapetavatthu</i></a></h1>
</div>
<blockquote class="gatha">
<p><a data-ref="sc1, vns454, ms19Pv_490, msdiv453"><i>Accherarūpaṃ sugatassa ñāṇaṃ,</i></a><br>
<a><i>Satthā yathā puggalaṃ byākāsi;</i></a><br>
<a><i>Ussannapuññāpi bhavanti heke,</i></a><br>
<a><i>Parittapuññāpi bhavanti heke.</i></a></p>
<p><a data-ref="sc2, vns455, pts-vp-pli2ed56, ms19Pv_491, msdiv454"><i>Ayaṃ kumāro sīvathikāya chaḍḍito,</i></a><br>
<a><i>Aṅguṭṭhasnehena yāpeti rattiṃ;</i></a><br>
<a data-var="sarīsapā → siriṃsapā (bj, pts-vp-pli1-2); sirisapā (sya1ed, sya2ed)"><i>Na yakkhabhūtā na sarīsapā vā,</i></a><br>
<a><i>Viheṭhayeyyuṃ katapuññaṃ kumāraṃ.</i></a></p>
<p><a data-ref="sc3, vns456, ms19Pv_492, msdiv455"><i>Sunakhāpimassa palihiṃsu pāde,</i></a><br>
<a data-var="siṅgālā → sigālā (bj, pts-vp-pli2)"><i>Dhaṅkā siṅgālā parivattayanti;</i></a><br>
<a><i>Gabbhāsayaṃ pakkhigaṇā haranti,</i></a><br>
<a><i>Kākā pana akkhimalaṃ haranti.</i></a></p>
<p><a data-var="Nayimassa → na imassa (sya1ed, sya2ed, pts-vp-pli1); nimassa (mr)" data-ref="sc4, vns457, ms19Pv_493, msdiv456"><i>Nayimassa rakkhaṃ vidahiṃsu keci,</i></a><br>
<a><i>Na osadhaṃ sāsapadhūpanaṃ vā;</i></a><br>
<a data-var="na aggahesuṃ → pana uggahesuṃ (sya1ed, sya2ed); pi na uggahesuṃ (pts-vp-pli1, mr)"><i>Nakkhattayogampi na aggahesuṃ,</i></a><br>
<a><i>Na sabbadhaññānipi ākiriṃsu.</i></a></p>
<p><a data-ref="sc5, vns458, ms19Pv_494, msdiv457"><i>Etādisaṃ uttamakicchapattaṃ,</i></a><br>
<a><i>Rattābhataṃ sīvathikāya chaḍḍitaṃ;</i></a><br>
<a><i>Nonītapiṇḍaṃva pavedhamānaṃ,</i></a><br>
<a><i>Sasaṃsayaṃ jīvitasāvasesaṃ.</i></a></p>
<p><a data-ref="sc6, vns459, ms19Pv_495, msdiv458"><i>Tamaddasā devamanussapūjito,</i></a><br>
<a><i>Disvā ca taṃ byākari bhūripañño;</i></a><br>
<a><i>“Ayaṃ kumāro nagarassimassa,</i></a><br>
<a data-var="bhogato ca → bhogavā ca (sya1ed, sya2ed, mr)"><i>Aggakuliko bhavissati bhogato ca”.</i></a></p>
<p><a data-var="Kissa → kiṃ'sa (?)" data-ref="sc7, vns460, ms19Pv_496, msdiv459"><i>“Kissa vataṃ kiṃ pana brahmacariyaṃ,</i></a><br>
<a><i>Kissa suciṇṇassa ayaṃ vipāko;</i></a><br>
<a><i>Etādisaṃ byasanaṃ pāpuṇitvā,</i></a><br>
<a><i>Taṃ tādisaṃ paccanubhossatiddhin”ti.</i></a></p>
<p><a data-ref="sc8, vns461, ms19Pv_497, msdiv460"><i>Buddhapamukhassa bhikkhusaṃghassa,</i></a><br>
<a><i>Pūjaṃ akāsi janatā uḷāraṃ;</i></a><br>
<a><i>Tatrassa cittassahu aññathattaṃ,</i></a><br>
<a><i>Vācaṃ abhāsi pharusaṃ asabbhaṃ.</i></a></p>
<p><a data-ref="sc9, vns462, ms19Pv_498, msdiv461"><i>So taṃ vitakkaṃ pavinodayitvā,</i></a><br>
<a><i>Pītiṃ pasādaṃ paṭiladdhā pacchā;</i></a><br>
<a><i>Tathāgataṃ jetavane vasantaṃ,</i></a><br>
<a><i>Yāguyā upaṭṭhāsi sattarattaṃ.</i></a></p>
<p><a data-var="Tassa → taṃ'sa (?)" data-ref="sc10, vns463, ms19Pv_499, msdiv462"><i>Tassa vataṃ taṃ pana brahmacariyaṃ,</i></a><br>
<a><i>Tassa suciṇṇassa ayaṃ vipāko;</i></a><br>
<a><i>Etādisaṃ byasanaṃ pāpuṇitvā,</i></a><br>
<a><i>Taṃ tādisaṃ paccanubhossatiddhiṃ.</i></a></p>
<p><a data-ref="sc11, vns464, ms19Pv_500, msdiv463"><i>Ṭhatvāna so vassasataṃ idheva,</i></a><br>
<a><i>Sabbehi kāmehi samaṅgibhūto;</i></a><br>
<a><i>Kāyassa bhedā abhisamparāyaṃ,</i></a><br>
<a><i>Sahabyataṃ gacchati vāsavassāti.</i></a></p>
</blockquote>
<p class="endsutta"><a data-ref="sc12, ms19Pv_501"><i>Kumārapetavatthu pañcamaṃ.</i></a></p>
</article>
</section>
</div>
</body>
</html>
