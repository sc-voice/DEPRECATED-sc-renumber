<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv10">
<article>
<div class="hgroup">
<p class="division"><a><i>Petavatthu</i></a></p>
<p><a><i>Uragavagga</i></a></p>
<h1><a><i>10. Khallāṭiyapetivatthu</i></a></h1>
</div>
<blockquote class="gatha">
<p><a data-ref="sc1, vns58, pts-vp-pli2ed9, ms19Pv_68, msdiv58"><i>“Kā nu antovimānasmiṃ,</i></a><br>
<a><i>tiṭṭhantī nūpanikkhami;</i></a><br>
<a><i>Upanikkhamassu bhadde,</i></a><br>
<a><i>passāma taṃ bahiṭṭhitan”ti.</i></a></p>
<p><a data-ref="sc2, vns59, ms19Pv_69, msdiv59"><i>“Aṭṭīyāmi harāyāmi,</i></a><br>
<a><i>naggā nikkhamituṃ bahi;</i></a><br>
<a><i>Kesehamhi paṭicchannā,</i></a><br>
<a><i>puññaṃ me appakaṃ katan”ti.</i></a></p>
<p><a data-ref="sc3, vns60, ms19Pv_70, msdiv60"><i>“Handuttarīyaṃ dadāmi te,</i></a><br>
<a><i>idaṃ dussaṃ nivāsaya;</i></a><br>
<a><i>Idaṃ dussaṃ nivāsetvā,</i></a><br>
<a><i>ehi nikkhama sobhane;</i></a><br>
<a><i>Upanikkhamassu bhadde,</i></a><br>
<a><i>passāma taṃ bahiṭṭhitan”ti.</i></a></p>
<p><a data-ref="sc4, vns61, ms19Pv_71, msdiv61"><i>“Hatthena hatthe te dinnaṃ,</i></a><br>
<a><i>na mayhaṃ upakappati;</i></a><br>
<a><i>Esetthupāsako saddho,</i></a><br>
<a><i>sammāsambuddhasāvako.</i></a></p>
<p><a data-ref="sc5, vns62, ms19Pv_72, msdiv62"><i>Etaṃ acchādayitvāna,</i></a><br>
<a><i>mama dakkhiṇamādisa;</i></a><br>
<a data-var="Tathāhaṃ → athāhaṃ (bj); tadāhaṃ (pts-vp-pli1)"><i>Tathāhaṃ sukhitā hessaṃ,</i></a><br>
<a><i>sabbakāmasamiddhinī”ti.</i></a></p>
<p><a data-ref="sc6, vns63, ms19Pv_73, msdiv63"><i>Tañca te nhāpayitvāna,</i></a><br>
<a><i>vilimpetvāna vāṇijā;</i></a><br>
<a><i>Vatthehacchādayitvāna,</i></a><br>
<a><i>tassā dakkhiṇamādisuṃ.</i></a></p>
<p><a data-var="Samanantarānuddiṭṭhe → samanantarānudiṭṭhe (sya1ed, sya2ed); samanantarā anuddiṭṭhe (mr)" data-ref="sc7, vns64, ms19Pv_74, msdiv64"><i>Samanantarānuddiṭṭhe,</i></a><br>
<a data-var="udapajjatha → upapajjatha (sya1ed, sya2ed, pts-vp-pli1-2)"><i>vipāko udapajjatha;</i></a><br>
<a data-var="Bhojanacchādanapānīyaṃ → bhojanacchādanaṃ pānīyaṃ (mr)"><i>Bhojanacchādanapānīyaṃ,</i></a><br>
<a><i>dakkhiṇāya idaṃ phalaṃ.</i></a></p>
<p><a data-ref="sc8, vns65, ms19Pv_75, msdiv65"><i>Tato suddhā sucivasanā,</i></a><br>
<a><i>kāsikuttamadhārinī;</i></a><br>
<a><i>Hasantī vimānā nikkhami,</i></a><br>
<a><i>dakkhiṇāya idaṃ phalanti.</i></a></p>
<p><a data-ref="sc9, vns66, ms19Pv_76, msdiv66"><i>“Sucittarūpaṃ ruciraṃ,</i></a><br>
<a><i>vimānaṃ te pabhāsati;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc10, vns67, ms19Pv_77, msdiv67"><i>“Bhikkhuno caramānassa,</i></a><br>
<a><i>doṇinimmajjaniṃ ahaṃ;</i></a><br>
<a><i>Adāsiṃ ujubhūtassa,</i></a><br>
<a><i>vippasannena cetasā.</i></a></p>
<p><a data-ref="sc11, vns68, ms19Pv_78, msdiv68"><i>Tassa kammassa kusalassa,</i></a><br>
<a><i>vipākaṃ dīghamantaraṃ;</i></a><br>
<a><i>Anubhomi vimānasmiṃ,</i></a><br>
<a><i>tañca dāni parittakaṃ.</i></a></p>
<p><a data-ref="sc12, vns69, pts-vp-pli2ed10, ms19Pv_79, msdiv69"><i>Uddhaṃ catūhi māsehi,</i></a><br>
<a data-var="kālakiriyā → kālaṃkiriyā (mr)"><i>kālakiriyā bhavissati;</i></a><br>
<a><i>Ekantakaṭukaṃ ghoraṃ,</i></a><br>
<a><i>nirayaṃ papatissahaṃ.</i></a></p>
<p><a data-ref="sc13, vns70, ms19Pv_80, msdiv70"><i>Catukkaṇṇaṃ catudvāraṃ,</i></a><br>
<a><i>vibhattaṃ bhāgaso mitaṃ;</i></a><br>
<a><i>Ayopākārapariyantaṃ,</i></a><br>
<a><i>ayasā paṭikujjitaṃ.</i></a></p>
<p><a data-ref="sc14, vns71, ms19Pv_81, msdiv71"><i>Tassa ayomayā bhūmi,</i></a><br>
<a><i>jalitā tejasā yutā;</i></a><br>
<a><i>Samantā yojanasataṃ,</i></a><br>
<a><i>pharitvā tiṭṭhati sabbadā.</i></a></p>
<p><a data-ref="sc15, vns72, ms19Pv_82, msdiv72"><i>Tatthāhaṃ dīghamaddhānaṃ,</i></a><br>
<a><i>dukkhaṃ vedissa vedanaṃ;</i></a><br>
<a><i>Phalañca pāpakammassa,</i></a><br>
<a><i>tasmā socāmahaṃ bhusan”ti.</i></a></p>
</blockquote>
<p class="endsutta"><a data-var="Khallāṭiyapetivatthu → khalātiyapetavatthu (sya1ed, sya2ed)" data-ref="sc16, ms19Pv_83"><i>Khallāṭiyapetivatthu dasamaṃ.</i></a></p>
</article>
</section>
</div>
</body>
</html>
