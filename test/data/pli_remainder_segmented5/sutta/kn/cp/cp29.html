<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp29">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Yudhañjayavagga</i></a></p>
<p><a><i>Saccapāramī 3</i></a></p>
<h1><a><i>Vaṭṭapotakacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed98, pts-vp-pli2ed31, ms21Cp_348, msdiv72"><i>“Punāparaṃ yadā homi,</i></a><br>
<a><i>magadhe vaṭṭapotako;</i></a><br>
<a><i>Ajātapakkho taruṇo,</i></a><br>
<a><i>maṃsapesi kulāvake.</i></a></p>
<p><a data-var="Mukhatuṇḍakenāharitvā → mukhatuṇḍenāharitvā (bj); mukhatuṇḍakena āharitvā (sya1ed, sya2ed)" data-ref="sc2, ms21Cp_349, msdiv73"><i>Mukhatuṇḍakenāharitvā,</i></a><br>
<a><i>mātā posayatī mamaṃ;</i></a><br>
<a><i>Tassā phassena jīvāmi,</i></a><br>
<a><i>natthi me kāyikaṃ balaṃ.</i></a></p>
<p><a data-ref="sc3, ms21Cp_350, msdiv74"><i>Saṃvacchare gimhasamaye,</i></a><br>
<a data-var="davaḍāho → davadāho (sya1ed, sya2ed); vanadāho (mr)"><i>davaḍāho padippati;</i></a><br>
<a><i>Upagacchati amhākaṃ,</i></a><br>
<a><i>pāvako kaṇhavattanī.</i></a></p>
<p><a data-ref="sc4, ms21Cp_351, msdiv75"><i>Dhamadhamāiti evaṃ,</i></a><br>
<a><i>saddāyanto mahāsikhī;</i></a><br>
<a><i>Anupubbena jhāpento,</i></a><br>
<a><i>aggi mamamupāgami.</i></a></p>
<p><a data-ref="sc5, ms21Cp_352, msdiv76"><i>Aggivegabhayātītā,</i></a><br>
<a><i>tasitā mātāpitā mama;</i></a><br>
<a><i>Kulāvake maṃ chaḍḍetvā,</i></a><br>
<a><i>attānaṃ parimocayuṃ.</i></a></p>
<p><a data-ref="sc6, ms21Cp_353, msdiv77"><i>Pāde pakkhe pajahāmi,</i></a><br>
<a><i>natthi me kāyikaṃ balaṃ;</i></a><br>
<a><i>Sohaṃ agatiko tattha,</i></a><br>
<a><i>evaṃ cintesahaṃ tadā.</i></a></p>
<p><a data-ref="sc7, ms21Cp_354, msdiv78"><i>‘Yesāhaṃ upadhāveyyaṃ,</i></a><br>
<a><i>bhīto tasitavedhito;</i></a><br>
<a><i>Te maṃ ohāya pakkantā,</i></a><br>
<a><i>kathaṃ me ajja kātave.</i></a></p>
<p><a data-ref="sc8, ms21Cp_355, msdiv79"><i>Atthi loke sīlaguṇo,</i></a><br>
<a><i>saccaṃ soceyyanuddayā;</i></a><br>
<a><i>Tena saccena kāhāmi,</i></a><br>
<a><i>saccakiriyamuttamaṃ.</i></a></p>
<p><a data-ref="sc9, ms21Cp_356, msdiv80"><i>Āvejjetvā dhammabalaṃ,</i></a><br>
<a><i>saritvā pubbake jine;</i></a><br>
<a><i>Saccabalamavassāya,</i></a><br>
<a><i>saccakiriyamakāsahaṃ.</i></a></p>
<p><a data-ref="sc10, ms21Cp_357, msdiv81"><i>Santi pakkhā apatanā,</i></a><br>
<a><i>santi pādā avañcanā;</i></a><br>
<a><i>Mātāpitā ca nikkhantā,</i></a><br>
<a><i>jātaveda paṭikkama’.</i></a></p>
<p><a data-ref="sc11, ms21Cp_358, msdiv82"><i>Sahasacce kate mayhaṃ,</i></a><br>
<a><i>Mahāpajjalito sikhī;</i></a><br>
<a><i>Vajjesi soḷasakarīsāni,</i></a><br>
<a><i>Udakaṃ patvā yathā sikhī;</i></a><br>
<a><i>Saccena me samo natthi,</i></a><br>
<a><i>Esā me saccapāramī”ti.</i></a></p>
</blockquote>
<p class="endsutta"><a data-var="Vaṭṭapotakacariyaṃ → vaṭṭakapotakacariyaṃ (sya1ed, sya2ed)" data-ref="sc12, ms21Cp_359"><i>Vaṭṭapotakacariyaṃ navamaṃ.</i></a></p>
</article>
</section>
</div>
</body>
</html>
