<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp19">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Hatthināgavagga</i></a></p>
<p><a><i>Sīlapāramī 9</i></a></p>
<h1><a><i>Alīnasattucariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed90, pts-vp-pli2ed21, ms21Cp_243, msdiv74"><i>“Pañcālaraṭṭhe nagaravare,</i></a><br>
<a data-var="Kapilāyaṃ → kampilāyaṃ (bj); kappilāyaṃ (sya1ed, sya2ed, pts-vp-pli1)"><i>Kapilāyaṃ puruttame;</i></a><br>
<a data-var="jayaddiso → jayadiso (sya1ed, sya2ed)"><i>Rājā jayaddiso nāma,</i></a><br>
<a><i>Sīlaguṇamupāgato.</i></a></p>
<p><a data-ref="sc2, ms21Cp_244, msdiv75"><i>Tassa rañño ahaṃ putto,</i></a><br>
<a><i>Sutadhammo susīlavā;</i></a><br>
<a><i>Alīnasatto guṇavā,</i></a><br>
<a><i>Anurakkhaparijano sadā.</i></a></p>
<p><a data-ref="sc3, ms21Cp_245, msdiv76"><i>Pitā me migavaṃ gantvā,</i></a><br>
<a><i>porisādaṃ upāgami;</i></a><br>
<a><i>So me pitumaggahesi,</i></a><br>
<a><i>‘bhakkhosi mama mā cali’.</i></a></p>
<p><a data-ref="sc4, ms21Cp_246, msdiv77"><i>Tassa taṃ vacanaṃ sutvā,</i></a><br>
<a><i>bhīto tasitavedhito;</i></a><br>
<a><i>Ūrukkhambho ahu tassa,</i></a><br>
<a><i>disvāna porisādakaṃ.</i></a></p>
<p><a data-ref="sc5, ms21Cp_247, msdiv78"><i>Migavaṃ gahetvā muñcassu,</i></a><br>
<a><i>katvā āgamanaṃ puna;</i></a><br>
<a><i>Brāhmaṇassa dhanaṃ datvā,</i></a><br>
<a><i>pitā āmantayī mamaṃ.</i></a></p>
<p><a data-ref="sc6, ms21Cp_248, msdiv79"><i>‘Rajjaṃ putta paṭipajja,</i></a><br>
<a><i>mā pamajji puraṃ idaṃ;</i></a><br>
<a><i>Kataṃ me porisādena,</i></a><br>
<a><i>mama āgamanaṃ puna’.</i></a></p>
<p><a data-ref="sc7, ms21Cp_249, msdiv80"><i>Mātāpitū ca vanditvā,</i></a><br>
<a><i>nimminitvāna attanā;</i></a><br>
<a><i>Nikkhipitvā dhanuṃ khaggaṃ,</i></a><br>
<a><i>porisādaṃ upāgamiṃ.</i></a></p>
<p><a data-ref="sc8, ms21Cp_250, msdiv81"><i>Sasatthahatthūpagataṃ,</i></a><br>
<a><i>kadāci so tasissati;</i></a><br>
<a><i>Tena bhijjissati sīlaṃ,</i></a><br>
<a data-var="parittāsaṃ → paritāsaṃ (bj, pts-vp-pli2)"><i>parittāsaṃ kate mayi.</i></a></p>
<p><a data-ref="sc9, ms21Cp_251, msdiv82"><i>Sīlakhaṇḍabhayā mayhaṃ,</i></a><br>
<a><i>tassa dessaṃ na byāhariṃ;</i></a><br>
<a><i>Mettacitto hitavādī,</i></a><br>
<a><i>idaṃ vacanamabraviṃ.</i></a></p>
<p><a data-ref="sc10, ms21Cp_252, msdiv83"><i>‘Ujjālehi mahāaggiṃ,</i></a><br>
<a><i>papatissāmi rukkhato;</i></a><br>
<a data-var="pakkakālamaññāya → supakkakālamaññāya (sya1ed, sya2ed); sampattakālamaññāya (pts-vp-pli1)"><i>Tvaṃ pakkakālamaññāya,</i></a><br>
<a><i>bhakkhaya maṃ pitāmaha’.</i></a></p>
<p><a data-ref="sc11, ms21Cp_253, msdiv84"><i>Iti sīlavataṃ hetu,</i></a><br>
<a><i>nārakkhiṃ mama jīvitaṃ;</i></a><br>
<a><i>Pabbājesiṃ cahaṃ tassa,</i></a><br>
<a><i>sadā pāṇātipātikan”ti.</i></a></p>
</blockquote>
<p class="endsutta"><a data-var="Alīnasattucariyaṃ → jayadisacariyaṃ (sya1ed, sya2ed); jayaddisacariyaṃ (pts-vp-pli1); alīnasattacariyaṃ (pts-vp-pli2)" data-ref="sc12, ms21Cp_254"><i>Alīnasattucariyaṃ navamaṃ.</i></a></p>
</article>
</section>
</div>
</body>
</html>
