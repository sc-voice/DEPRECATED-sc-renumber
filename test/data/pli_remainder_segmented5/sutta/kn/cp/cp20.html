<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp20">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Hatthināgavagga</i></a></p>
<p><a><i>Sīlapāramī 10</i></a></p>
<h1><a><i>Saṅkhapālacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed91, pts-vp-pli2ed22, ms21Cp_255, msdiv85"><i>“Punāparaṃ yadā homi,</i></a><br>
<a><i>saṅkhapālo mahiddhiko;</i></a><br>
<a><i>Dāṭhāvudho ghoraviso,</i></a><br>
<a><i>dvijivho uragādhibhū.</i></a></p>
<p><a data-ref="sc2, ms21Cp_256, msdiv86"><i>Catuppathe mahāmagge,</i></a><br>
<a><i>nānājanasamākule;</i></a><br>
<a><i>Caturo aṅge adhiṭṭhāya,</i></a><br>
<a><i>tattha vāsamakappayiṃ.</i></a></p>
<p><a data-ref="sc3, ms21Cp_257, msdiv87"><i>Chaviyā cammena maṃsena,</i></a><br>
<a><i>Nahāruaṭṭhikehi vā;</i></a><br>
<a><i>Yassa etena karaṇīyaṃ,</i></a><br>
<a><i>Dinnaṃyeva harātu so.</i></a></p>
<p><a data-ref="sc4, ms21Cp_258, msdiv88"><i>Addasaṃsu bhojaputtā,</i></a><br>
<a><i>kharā luddā akāruṇā;</i></a><br>
<a><i>Upagañchuṃ mamaṃ tattha,</i></a><br>
<a><i>daṇḍamuggarapāṇino.</i></a></p>
<p><a data-ref="sc5, ms21Cp_259, msdiv89"><i>Nāsāya vinivijjhitvā,</i></a><br>
<a><i>naṅguṭṭhe piṭṭhikaṇṭake;</i></a><br>
<a><i>Kāje āropayitvāna,</i></a><br>
<a><i>bhojaputtā hariṃsu maṃ.</i></a></p>
<p><a data-ref="sc6, ms21Cp_260, msdiv90"><i>Sasāgarantaṃ pathaviṃ,</i></a><br>
<a><i>sakānanaṃ sapabbataṃ;</i></a><br>
<a><i>Icchamāno cahaṃ tattha,</i></a><br>
<a><i>nāsāvātena jhāpaye.</i></a></p>
<p><a data-ref="sc7, ms21Cp_261, msdiv91"><i>Sūlehi vinivijjhante,</i></a><br>
<a><i>Koṭṭayantepi sattibhi;</i></a><br>
<a><i>Bhojaputte na kuppāmi,</i></a><br>
<a><i>Esā me sīlapāramī”ti. (234)</i></a></p>
</blockquote>
<p class="endsutta"><a data-ref="sc8, ms21Cp_262"><i>Saṅkhapālacariyaṃ dasamaṃ.</i></a></p>
<p class="endsection"><a data-ref="sc9, ms21Cp_263"><i>Hatthināgavaggo dutiyo.</i></a></p>
<p class="uddana-intro"><a data-ref="sc10, ms21Cp_264"><i>Tassuddānaṃ</i></a></p>
<blockquote class="uddanagatha">
<p><a data-ref="sc11, pts-vp-pli2ed23, ms21Cp_265"><i>Hatthināgo bhūridatto,</i></a><br>
<a><i>campeyyo bodhi mahiṃso;</i></a><br>
<a><i>Ruru mātaṅgo dhammo ca,</i></a><br>
<a><i>atrajo ca jayaddiso.</i></a></p>
<p><a data-ref="sc12, ms21Cp_266"><i>Ete nava sīlabalā,</i></a><br>
<a><i>parikkhārā padesikā;</i></a><br>
<a><i>Jīvitaṃ parirakkhitvā,</i></a><br>
<a><i>sīlāni anurakkhisaṃ.</i></a></p>
<p><a data-ref="sc13, ms21Cp_267"><i>Saṅkhapālassa me sato,</i></a><br>
<a><i>sabbakālampi jīvitaṃ;</i></a><br>
<a><i>Yassa kassaci niyyattaṃ,</i></a><br>
<a><i>tasmā sā sīlapāramīti.</i></a></p>
</blockquote>
<p class="endsutta"><a data-var="Sīlapāraminiddeso → sīlapāramīniddeso (bj)" data-ref="sc14, ms21Cp_268"><i>Sīlapāraminiddeso niṭṭhito.</i></a></p>
</article>
</section>
</div>
</body>
</html>
