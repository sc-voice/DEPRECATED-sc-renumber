<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp12">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Hatthināgavagga</i></a></p>
<p><a><i>Sīlapāramī 2</i></a></p>
<h1><a><i>Bhūridattacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed85, pts-vp-pli2ed15, ms21Cp_173, msdiv11"><i>“Punāparaṃ yadā homi,</i></a><br>
<a><i>bhūridatto mahiddhiko;</i></a><br>
<a><i>Virūpakkhena mahāraññā,</i></a><br>
<a><i>devalokamagañchahaṃ.</i></a></p>
<p><a data-ref="sc2, ms21Cp_174, msdiv12"><i>Tattha passitvāhaṃ deve,</i></a><br>
<a><i>ekantaṃ sukhasamappite;</i></a><br>
<a><i>Taṃ saggagamanatthāya,</i></a><br>
<a><i>sīlabbataṃ samādiyiṃ.</i></a></p>
<p><a data-ref="sc3, ms21Cp_175, msdiv13"><i>Sarīrakiccaṃ katvāna,</i></a><br>
<a><i>bhutvā yāpanamattakaṃ;</i></a><br>
<a><i>Caturo aṅge adhiṭṭhāya,</i></a><br>
<a><i>semi vammikamuddhani.</i></a></p>
<p><a data-ref="sc4, ms21Cp_176, msdiv14"><i>‘Chaviyā cammena maṃsena,</i></a><br>
<a><i>Nahāruaṭṭhikehi vā;</i></a><br>
<a><i>Yassa etena karaṇīyaṃ,</i></a><br>
<a><i>Dinnaṃyeva harātu so’.</i></a></p>
<p><a data-ref="sc5, ms21Cp_177, msdiv15"><i>Saṃsito akataññunā,</i></a><br>
<a data-var="ālampāyano → ālambaṇo (bj); ālambano (si); ālambāno (sya1ed, sya2ed, pts-vp-pli2); ālampāno (pts-vp-pli1)"><i>ālampāyano mamaggahi;</i></a><br>
<a><i>Peḷāya pakkhipitvāna,</i></a><br>
<a><i>kīḷeti maṃ tahiṃ tahiṃ.</i></a></p>
<p><a data-ref="sc6, ms21Cp_178, msdiv16"><i>Peḷāya pakkhipantepi,</i></a><br>
<a><i>sammaddantepi pāṇinā;</i></a><br>
<a data-var="Ālampāyane → ālambaṇe (bj); ālambane (si); ālambāne (sya1ed, sya2ed, pts-vp-pli2); ālampāne (pts-vp-pli1)"><i>Ālampāyane na kuppāmi,</i></a><br>
<a><i>sīlakhaṇḍabhayā mama.</i></a></p>
<p><a data-ref="sc7, ms21Cp_179, msdiv17"><i>Sakajīvitapariccāgo,</i></a><br>
<a><i>tiṇato lahuko mama;</i></a><br>
<a><i>Sīlavītikkamo mayhaṃ,</i></a><br>
<a><i>pathavīuppatanaṃ viya.</i></a></p>
<p><a data-ref="sc8, ms21Cp_180, msdiv18"><i>Nirantaraṃ jātisataṃ,</i></a><br>
<a><i>cajeyyaṃ mama jīvitaṃ;</i></a><br>
<a><i>Neva sīlaṃ pabhindeyyaṃ,</i></a><br>
<a><i>catuddīpāna hetupi.</i></a></p>
<p><a data-ref="sc9, ms21Cp_181, msdiv19"><i>Api cāhaṃ sīlarakkhāya,</i></a><br>
<a><i>Sīlapāramipūriyā;</i></a><br>
<a><i>Na karomi citte aññathattaṃ,</i></a><br>
<a><i>Pakkhipantampi peḷake”ti.</i></a></p>
</blockquote>
<p class="endsutta"><a data-ref="sc10, ms21Cp_182"><i>Bhūridattacariyaṃ dutiyaṃ.</i></a></p>
</article>
</section>
</div>
</body>
</html>
