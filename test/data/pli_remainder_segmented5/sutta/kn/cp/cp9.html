<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp9">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Akittivagga</i></a></p>
<p><a><i>Dānapāramī 9</i></a></p>
<h1><a><i>Vessantaracariya</i></a></h1>
</div>
<blockquote class="gatha">
<p><a data-ref="sc1, pts-vp-pli2ed7, ms21Cp_76, msdiv67"><i>“Yā me ahosi janikā,</i></a><br>
<a data-var="phussatī → phusatī (bj, pts-vp-pli2)"><i>phussatī nāma khattiyā;</i></a><br>
<a><i>Sā atītāsu jātīsu,</i></a><br>
<a><i>sakkassa mahesī piyā.</i></a></p>
<p><a data-ref="sc2, ms21Cp_77, msdiv68"><i>Tassā āyukkhayaṃ ñatvā,</i></a><br>
<a><i>devindo etadabravi;</i></a><br>
<a><i>‘Dadāmi te dasa vare,</i></a><br>
<a><i>varabhadde yadicchasi’.</i></a></p>
<p><a data-ref="sc3, ms21Cp_78, msdiv69"><i>Evaṃ vuttā ca sā devī,</i></a><br>
<a><i>sakkaṃ punidamabravi;</i></a><br>
<a><i>‘Kiṃ nu me aparādhatthi,</i></a><br>
<a><i>kiṃ nu dessā ahaṃ tava;</i></a><br>
<a><i>Rammā cāvesi maṃ ṭhānā,</i></a><br>
<a><i>vātova dharaṇīruhaṃ’.</i></a></p>
<p><a data-ref="sc4, ms21Cp_79, msdiv70"><i>Evaṃ vutto ca so sakko,</i></a><br>
<a><i>puna tassidamabravi;</i></a><br>
<a><i>‘Na ceva te kataṃ pāpaṃ,</i></a><br>
<a><i>na ca me tvaṃsi appiyā.</i></a></p>
<p><a data-ref="sc5, pts-vp-pli1ed79, ms21Cp_80, msdiv71"><i>Ettakaṃyeva te āyu,</i></a><br>
<a><i>cavanakālo bhavissati;</i></a><br>
<a><i>Paṭiggaṇha mayā dinne,</i></a><br>
<a><i>vare dasa varuttame’.</i></a></p>
<p><a data-ref="sc6, ms21Cp_81, msdiv72"><i>Sakkena sā dinnavarā,</i></a><br>
<a><i>tuṭṭhahaṭṭhā pamoditā;</i></a><br>
<a><i>Mamaṃ abbhantaraṃ katvā,</i></a><br>
<a><i>phussatī dasa vare varī.</i></a></p>
<p><a data-ref="sc7, ms21Cp_82, msdiv73"><i>Tato cutā sā phussatī,</i></a><br>
<a><i>khattiye upapajjatha;</i></a><br>
<a><i>Jetuttaramhi nagare,</i></a><br>
<a><i>sañjayena samāgami.</i></a></p>
<p><a data-ref="sc8, ms21Cp_83, msdiv74"><i>Yadāhaṃ phussatiyā kucchiṃ,</i></a><br>
<a><i>okkanto piyamātuyā;</i></a><br>
<a><i>Mama tejena me mātā,</i></a><br>
<a><i>sadā dānaratā ahu.</i></a></p>
<p><a data-ref="sc9, ms21Cp_84, msdiv75"><i>Adhane āture jiṇṇe,</i></a><br>
<a data-var="addhike → paṭṭhike (pts-vp-pli1); pathike (mr)"><i>yācake addhike jane;</i></a><br>
<a><i>Samaṇe brāhmaṇe khīṇe,</i></a><br>
<a><i>deti dānaṃ akiñcane.</i></a></p>
<p><a data-ref="sc10, ms21Cp_85, msdiv76"><i>Dasa māse dhārayitvāna,</i></a><br>
<a><i>karonte puraṃ padakkhiṇaṃ;</i></a><br>
<a><i>Vessānaṃ vīthiyā majjhe,</i></a><br>
<a><i>janesi phussatī mamaṃ.</i></a></p>
<p><a data-ref="sc11, ms21Cp_86, msdiv77"><i>Na mayhaṃ mattikaṃ nāmaṃ,</i></a><br>
<a><i>napi pettikasambhavaṃ;</i></a><br>
<a><i>Jātettha vessavīthiyā,</i></a><br>
<a><i>tasmā vessantaro ahu.</i></a></p>
<p><a data-ref="sc12, ms21Cp_87, msdiv78"><i>Yadāhaṃ dārako homi,</i></a><br>
<a><i>jātiyā aṭṭhavassiko;</i></a><br>
<a><i>Tadā nisajja pāsāde,</i></a><br>
<a><i>dānaṃ dātuṃ vicintayiṃ.</i></a></p>
<p><a data-ref="sc13, pts-vp-pli2ed8, ms21Cp_88, msdiv79"><i>‘Hadayaṃ dadeyyaṃ cakkhuṃ,</i></a><br>
<a><i>maṃsampi rudhirampi ca;</i></a><br>
<a><i>Dadeyyaṃ kāyaṃ sāvetvā,</i></a><br>
<a><i>yadi koci yācaye mamaṃ’.</i></a></p>
<p><a data-ref="sc14, ms21Cp_89, msdiv80"><i>Sabhāvaṃ cintayantassa,</i></a><br>
<a><i>akampitamasaṇṭhitaṃ;</i></a><br>
<a><i>Akampi tattha pathavī,</i></a><br>
<a><i>sineruvanavaṭaṃsakā.</i></a></p>
<p><a data-ref="sc15, ms21Cp_90, msdiv81"><i>Anvaddhamāse pannarase,</i></a><br>
<a><i>puṇṇamāse uposathe;</i></a><br>
<a><i>Paccayaṃ nāgamāruyha,</i></a><br>
<a><i>dānaṃ dātuṃ upāgamiṃ.</i></a></p>
<p><a data-ref="sc16, ms21Cp_91, msdiv82"><i>Kaliṅgaraṭṭhavisayā,</i></a><br>
<a><i>brāhmaṇā upagañchu maṃ;</i></a><br>
<a><i>Ayācuṃ maṃ hatthināgaṃ,</i></a><br>
<a><i>dhaññaṃ maṅgalasammataṃ.</i></a></p>
<p><a data-ref="sc17, ms21Cp_92, msdiv83"><i>‘Avuṭṭhiko janapado,</i></a><br>
<a><i>dubbhikkho chātako mahā;</i></a><br>
<a><i>Dadāhi pavaraṃ nāgaṃ,</i></a><br>
<a><i>sabbasetaṃ gajuttamaṃ’.</i></a></p>
<p><a data-ref="sc18, ms21Cp_93, msdiv84"><i>Dadāmi na vikampāmi,</i></a><br>
<a><i>yaṃ maṃ yācanti brāhmaṇā;</i></a><br>
<a data-var="nappatigūhāmi → nappatiguyhāmi (si, mr); nappaṭiguyhāmi (sya1ed, sya2ed)"><i>Santaṃ nappatigūhāmi,</i></a><br>
<a><i>dāne me ramate mano.</i></a></p>
<p><a data-ref="sc19, ms21Cp_94, msdiv85"><i>Na me yācakamanuppatte,</i></a><br>
<a><i>paṭikkhepo anucchavo;</i></a><br>
<a><i>Mā me bhijji samādānaṃ,</i></a><br>
<a><i>dassāmi vipulaṃ gajaṃ.</i></a></p>
<p><a data-ref="sc20, ms21Cp_95, msdiv86"><i>Nāgaṃ gahetvā soṇḍāya,</i></a><br>
<a><i>bhiṅgāre ratanāmaye;</i></a><br>
<a><i>Jalaṃ hatthe ākiritvā,</i></a><br>
<a><i>brāhmaṇānaṃ adaṃ gajaṃ.</i></a></p>
<p><a data-ref="sc21, ms21Cp_96, msdiv87"><i>Punāparaṃ dadantassa,</i></a><br>
<a><i>sabbasetaṃ gajuttamaṃ;</i></a><br>
<a><i>Tadāpi pathavī kampi,</i></a><br>
<a><i>sineruvanavaṭaṃsakā.</i></a></p>
<p><a data-ref="sc22, ms21Cp_97, msdiv88"><i>Tassa nāgassa dānena,</i></a><br>
<a><i>sivayo kuddhā samāgatā;</i></a><br>
<a><i>Pabbājesuṃ sakā raṭṭhā,</i></a><br>
<a><i>‘vaṅkaṃ gacchatu pabbataṃ’.</i></a></p>
<p><a data-ref="sc23, ms21Cp_98, msdiv89"><i>Tesaṃ nicchubhamānānaṃ,</i></a><br>
<a><i>akampitamasaṇṭhitaṃ;</i></a><br>
<a><i>Mahādānaṃ pavattetuṃ,</i></a><br>
<a><i>ekaṃ varamayācisaṃ.</i></a></p>
<p><a data-ref="sc24, pts-vp-pli1ed80, ms21Cp_99, msdiv90"><i>Yācitā sivayo sabbe,</i></a><br>
<a><i>ekaṃ varamadaṃsu me;</i></a><br>
<a><i>Sāvayitvā kaṇṇabheriṃ,</i></a><br>
<a><i>mahādānaṃ dadāmahaṃ.</i></a></p>
<p><a data-ref="sc25, ms21Cp_100, msdiv91"><i>Athettha vattatī saddo,</i></a><br>
<a><i>tumulo bheravo mahā;</i></a><br>
<a><i>Dānenimaṃ nīharanti,</i></a><br>
<a><i>puna dānaṃ dadātayaṃ.</i></a></p>
<p><a data-ref="sc26, ms21Cp_101, msdiv92"><i>Hatthiṃ asse rathe datvā,</i></a><br>
<a><i>dāsiṃ dāsaṃ gavaṃ dhanaṃ;</i></a><br>
<a><i>Mahādānaṃ daditvāna,</i></a><br>
<a><i>nagarā nikkhamiṃ tadā.</i></a></p>
<p><a data-ref="sc27, ms21Cp_102, msdiv93"><i>Nikkhamitvāna nagarā,</i></a><br>
<a><i>nivattitvā vilokite;</i></a><br>
<a><i>Tadāpi pathavī kampi,</i></a><br>
<a><i>sineruvanavaṭaṃsakā.</i></a></p>
<p><a data-ref="sc28, ms21Cp_103, msdiv94"><i>Catuvāhiṃ rathaṃ datvā,</i></a><br>
<a><i>ṭhatvā cātummahāpathe;</i></a><br>
<a><i>Ekākiyo adutiyo,</i></a><br>
<a><i>maddideviṃ idamabraviṃ.</i></a></p>
<p><a data-ref="sc29, pts-vp-pli2ed9, ms21Cp_104, msdiv95"><i>‘Tvaṃ maddi kaṇhaṃ gaṇhāhi,</i></a><br>
<a><i>lahukā esā kaniṭṭhikā;</i></a><br>
<a><i>Ahaṃ jāliṃ gahessāmi,</i></a><br>
<a><i>garuko bhātiko hi so’.</i></a></p>
<p><a data-ref="sc30, ms21Cp_105, msdiv96"><i>Padumaṃ puṇḍarīkaṃva,</i></a><br>
<a><i>maddī kaṇhājinaggahī;</i></a><br>
<a><i>Ahaṃ suvaṇṇabimbaṃva,</i></a><br>
<a><i>jāliṃ khattiyamaggahiṃ.</i></a></p>
<p><a data-ref="sc31, ms21Cp_106, msdiv97"><i>Abhijātā sukhumālā,</i></a><br>
<a><i>khattiyā caturo janā;</i></a><br>
<a><i>Visamaṃ samaṃ akkamantā,</i></a><br>
<a><i>vaṅkaṃ gacchāma pabbataṃ.</i></a></p>
<p><a data-ref="sc32, ms21Cp_107, msdiv98"><i>Ye keci manujā enti,</i></a><br>
<a><i>anumagge paṭippathe;</i></a><br>
<a><i>Maggante paṭipucchāma,</i></a><br>
<a data-var="vaṅkantapabbato → vaṅkata … (bj, sya1ed, sya2ed, pts-vp-pli1-2)"><i>‘kuhiṃ vaṅkantapabbato’.</i></a></p>
<p><a data-ref="sc33, ms21Cp_108, msdiv99"><i>Te tattha amhe passitvā,</i></a><br>
<a><i>karuṇaṃ giramudīrayuṃ;</i></a><br>
<a><i>Dukkhante paṭivedenti,</i></a><br>
<a><i>dūre vaṅkantapabbato.</i></a></p>
<p><a data-ref="sc34, ms21Cp_109, msdiv100"><i>Yadi passanti pavane,</i></a><br>
<a><i>dārakā phaline dume;</i></a><br>
<a><i>Tesaṃ phalānaṃ hetumhi,</i></a><br>
<a><i>uparodanti dārakā.</i></a></p>
<p><a data-ref="sc35, ms21Cp_110, msdiv101"><i>Rodante dārake disvā,</i></a><br>
<a data-var="ubbiddhā → ubbiggā (si); ubbhiggā (sya1ed, sya2ed, km); ubbidhā (pts-vp-pli1)"><i>ubbiddhā vipulā dumā;</i></a><br>
<a><i>Sayamevoṇamitvāna,</i></a><br>
<a><i>upagacchanti dārake.</i></a></p>
<p><a data-ref="sc36, ms21Cp_111, msdiv102"><i>Idaṃ acchariyaṃ disvā,</i></a><br>
<a><i>abbhutaṃ lomahaṃsanaṃ;</i></a><br>
<a data-var="Sāhukāraṃ → sādhukāraṃ (sabbattha)"><i>Sāhukāraṃ pavattesi,</i></a><br>
<a><i>maddī sabbaṅgasobhanā.</i></a></p>
<p><a data-ref="sc37, ms21Cp_112, msdiv103"><i>Accheraṃ vata lokasmiṃ,</i></a><br>
<a><i>abbhutaṃ lomahaṃsanaṃ;</i></a><br>
<a><i>Vessantarassa tejena,</i></a><br>
<a><i>sayamevoṇatā dumā.</i></a></p>
<p><a data-ref="sc38, ms21Cp_113, msdiv104"><i>Saṅkhipiṃsu pathaṃ yakkhā,</i></a><br>
<a><i>anukampāya dārake;</i></a><br>
<a data-var="Nikkhantadivaseneva → nikkhantadivaseyeva (bj, pts-vp-pli2)"><i>Nikkhantadivaseneva,</i></a><br>
<a><i>cetaraṭṭhamupāgamuṃ.</i></a></p>
<p><a data-ref="sc39, ms21Cp_114, msdiv105"><i>Saṭṭhirājasahassāni,</i></a><br>
<a><i>tadā vasanti mātule;</i></a><br>
<a><i>Sabbe pañjalikā hutvā,</i></a><br>
<a><i>rodamānā upāgamuṃ.</i></a></p>
<p><a data-ref="sc40, ms21Cp_115, msdiv106"><i>Tattha vattetvā sallāpaṃ,</i></a><br>
<a><i>cetehi cetaputtehi;</i></a><br>
<a><i>Te tato nikkhamitvāna,</i></a><br>
<a><i>vaṅkaṃ agamu pabbataṃ.</i></a></p>
<p><a data-ref="sc41, ms21Cp_116, msdiv107"><i>Āmantayitvā devindo,</i></a><br>
<a data-var="vissakammaṃ → vissukammaṃ (sya1ed, sya2ed, pts-vp-pli1); visukammaṃ (mr)"><i>vissakammaṃ mahiddhikaṃ;</i></a><br>
<a><i>Assamaṃ sukataṃ rammaṃ,</i></a><br>
<a><i>paṇṇasālaṃ sumāpaya.</i></a></p>
<p><a data-ref="sc42, pts-vp-pli1ed81, ms21Cp_117, msdiv108"><i>Sakkassa vacanaṃ sutvā,</i></a><br>
<a><i>vissakammo mahiddhiko;</i></a><br>
<a><i>Assamaṃ sukataṃ rammaṃ,</i></a><br>
<a><i>paṇṇasālaṃ sumāpayi.</i></a></p>
<p><a data-ref="sc43, ms21Cp_118, msdiv109"><i>Ajjhogāhetvā pavanaṃ,</i></a><br>
<a><i>appasaddaṃ nirākulaṃ;</i></a><br>
<a><i>Caturo janā mayaṃ tattha,</i></a><br>
<a><i>vasāma pabbatantare.</i></a></p>
<p><a data-ref="sc44, ms21Cp_119, msdiv110"><i>Ahañca maddidevī ca,</i></a><br>
<a><i>jālī kaṇhājinā cubho;</i></a><br>
<a><i>Aññamaññaṃ sokanudā,</i></a><br>
<a><i>vasāma assame tadā.</i></a></p>
<p><a data-ref="sc45, pts-vp-pli2ed10, ms21Cp_120, msdiv111"><i>Dārake anurakkhanto,</i></a><br>
<a><i>asuñño homi assame;</i></a><br>
<a><i>Maddī phalaṃ āharitvā,</i></a><br>
<a><i>poseti sā tayo jane.</i></a></p>
<p><a data-ref="sc46, ms21Cp_121, msdiv112"><i>Pavane vasamānassa,</i></a><br>
<a><i>addhiko maṃ upāgami;</i></a><br>
<a><i>Āyāci puttake mayhaṃ,</i></a><br>
<a><i>jāliṃ kaṇhājinaṃ cubho.</i></a></p>
<p><a data-ref="sc47, ms21Cp_122, msdiv113"><i>Yācakaṃ upagataṃ disvā,</i></a><br>
<a><i>hāso me upapajjatha;</i></a><br>
<a><i>Ubho putte gahetvāna,</i></a><br>
<a><i>adāsiṃ brāhmaṇe tadā.</i></a></p>
<p><a data-ref="sc48, ms21Cp_123, msdiv114"><i>Sake putte cajantassa,</i></a><br>
<a><i>jūjake brāhmaṇe yadā;</i></a><br>
<a><i>Tadāpi pathavī kampi,</i></a><br>
<a><i>sineruvanavaṭaṃsakā.</i></a></p>
<p><a data-ref="sc49, ms21Cp_124, msdiv115"><i>Punadeva sakko oruyha,</i></a><br>
<a><i>hutvā brāhmaṇasannibho;</i></a><br>
<a><i>Āyāci maṃ maddideviṃ,</i></a><br>
<a><i>sīlavantiṃ patibbataṃ.</i></a></p>
<p><a data-ref="sc50, ms21Cp_125, msdiv116"><i>Maddiṃ hatthe gahetvāna,</i></a><br>
<a><i>udakañjali pūriya;</i></a><br>
<a><i>Pasannamanasaṅkappo,</i></a><br>
<a><i>tassa maddiṃ adāsahaṃ.</i></a></p>
<p><a data-ref="sc51, ms21Cp_126, msdiv117"><i>Maddiyā dīyamānāya,</i></a><br>
<a><i>gagane devā pamoditā;</i></a><br>
<a><i>Tadāpi pathavī kampi,</i></a><br>
<a><i>sineruvanavaṭaṃsakā.</i></a></p>
<p><a data-ref="sc52, ms21Cp_127, msdiv118"><i>Jāliṃ kaṇhājinaṃ dhītaṃ,</i></a><br>
<a><i>maddideviṃ patibbataṃ;</i></a><br>
<a><i>Cajamāno na cintesiṃ,</i></a><br>
<a><i>bodhiyāyeva kāraṇā.</i></a></p>
<p><a data-ref="sc53, ms21Cp_128, msdiv119"><i>Na me dessā ubho puttā,</i></a><br>
<a><i>maddidevī na dessiyā;</i></a><br>
<a><i>Sabbaññutaṃ piyaṃ mayhaṃ,</i></a><br>
<a><i>tasmā piye adāsahaṃ.</i></a></p>
<p><a data-ref="sc54, ms21Cp_129, msdiv120"><i>Punāparaṃ brahāraññe,</i></a><br>
<a><i>mātāpitusamāgame;</i></a><br>
<a><i>Karuṇaṃ paridevante,</i></a><br>
<a><i>sallapante sukhaṃ dukhaṃ.</i></a></p>
<p><a data-var="garunā → garūnaṃ (sya1ed, sya2ed, mr)" data-ref="sc55, ms21Cp_130, msdiv121"><i>Hirottappena garunā,</i></a><br>
<a><i>ubhinnaṃ upasaṅkami;</i></a><br>
<a><i>Tadāpi pathavī kampi,</i></a><br>
<a><i>sineruvanavaṭaṃsakā.</i></a></p>
<p><a data-ref="sc56, ms21Cp_131, msdiv122"><i>Punāparaṃ brahāraññā,</i></a><br>
<a><i>nikkhamitvā sañātibhi;</i></a><br>
<a><i>Pavisāmi puraṃ rammaṃ,</i></a><br>
<a><i>jetuttaraṃ puruttamaṃ.</i></a></p>
<p><a data-ref="sc57, ms21Cp_132, msdiv123"><i>Ratanāni satta vassiṃsu,</i></a><br>
<a><i>mahāmegho pavassatha;</i></a><br>
<a><i>Tadāpi pathavī kampi,</i></a><br>
<a><i>sineruvanavaṭaṃsakā.</i></a></p>
<p><a data-ref="sc58, ms21Cp_133, msdiv124"><i>Acetanāyaṃ pathavī,</i></a><br>
<a><i>aviññāya sukhaṃ dukhaṃ;</i></a><br>
<a><i>Sāpi dānabalā mayhaṃ,</i></a><br>
<a><i>sattakkhattuṃ pakampathā”ti.</i></a></p>
</blockquote>
<p class="endsutta"><a data-ref="sc59, ms21Cp_134"><i>Vessantaracariyaṃ navamaṃ.</i></a></p>
</article>
</section>
</div>
</body>
</html>
