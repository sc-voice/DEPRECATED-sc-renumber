<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp30">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Yudhañjayavagga</i></a></p>
<p><a><i>Saccapāramī 4</i></a></p>
<h1><a><i>Maccharājacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed99, pts-vp-pli2ed32, ms21Cp_360, msdiv83"><i>“Punāparaṃ yadā homi,</i></a><br>
<a><i>maccharājā mahāsare;</i></a><br>
<a><i>Uṇhe sūriyasantāpe,</i></a><br>
<a><i>sare udaka khīyatha.</i></a></p>
<p><a data-ref="sc2, ms21Cp_361, msdiv84"><i>Tato kākā ca gijjhā ca,</i></a><br>
<a data-var="kaṅkā → bakā (bj, pts-vp-pli1-2)"><i>kaṅkā kulalasenakā;</i></a><br>
<a><i>Bhakkhayanti divārattiṃ,</i></a><br>
<a><i>macche upanisīdiya.</i></a></p>
<p><a data-ref="sc3, ms21Cp_362, msdiv85"><i>Evaṃ cintesahaṃ tattha,</i></a><br>
<a><i>saha ñātīhi pīḷito;</i></a><br>
<a><i>‘Kena nu kho upāyena,</i></a><br>
<a><i>ñātī dukkhā pamocaye’.</i></a></p>
<p><a data-ref="sc4, ms21Cp_363, msdiv86"><i>Vicintayitvā dhammatthaṃ,</i></a><br>
<a><i>saccaṃ addasa passayaṃ;</i></a><br>
<a><i>Sacce ṭhatvā pamocesiṃ,</i></a><br>
<a><i>ñātīnaṃ taṃ atikkhayaṃ.</i></a></p>
<p><a data-ref="sc5, ms21Cp_364, msdiv87"><i>Anussaritvā sataṃ dhammaṃ,</i></a><br>
<a><i>paramatthaṃ vicintayaṃ;</i></a><br>
<a><i>Akāsiṃ saccakiriyaṃ,</i></a><br>
<a><i>yaṃ loke dhuvasassataṃ.</i></a></p>
<p><a data-ref="sc6, ms21Cp_365, msdiv88"><i>‘Yato sarāmi attānaṃ,</i></a><br>
<a><i>yato pattosmi viññutaṃ;</i></a><br>
<a><i>Nābhijānāmi sañcicca,</i></a><br>
<a><i>ekapāṇampi hiṃsitaṃ.</i></a></p>
<p><a data-ref="sc7, ms21Cp_366, msdiv89"><i>Etena saccavajjena,</i></a><br>
<a><i>pajjunno abhivassatu;</i></a><br>
<a><i>Abhitthanaya pajjunna,</i></a><br>
<a><i>nidhiṃ kākassa nāsaya;</i></a><br>
<a><i>Kākaṃ sokāya randhehi,</i></a><br>
<a><i>macche sokā pamocaya’.</i></a></p>
<p><a data-ref="sc8, ms21Cp_367, msdiv90"><i>Saha kate saccavare,</i></a><br>
<a><i>pajjunno abhigajjiya;</i></a><br>
<a><i>Thalaṃ ninnañca pūrento,</i></a><br>
<a><i>khaṇena abhivassatha.</i></a></p>
<p><a data-ref="sc9, ms21Cp_368, msdiv91"><i>Evarūpaṃ saccavaraṃ,</i></a><br>
<a><i>katvā vīriyamuttamaṃ;</i></a><br>
<a><i>Vassāpesiṃ mahāmeghaṃ,</i></a><br>
<a><i>saccatejabalassito;</i></a><br>
<a><i>Saccena me samo natthi,</i></a><br>
<a><i>esā me saccapāramī”ti.</i></a></p>
</blockquote>
<p class="endsutta"><a data-ref="sc10, ms21Cp_369"><i>Maccharājacariyaṃ dasamaṃ.</i></a></p>
</article>
</section>
</div>
</body>
</html>
