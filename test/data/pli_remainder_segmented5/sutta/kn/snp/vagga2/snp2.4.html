<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.4">
<article>
<div class="hgroup">
<p class="division"><a><i>Sutta Nipāta 2.4</i></a></p>
<h1><a data-var="Maṅgalasutta → mahāmaṅgalasuttaṃ (pts-vp-pli1)"><i>Maṅgalasutta</i></a></h1>
</div>
<p><span class="evam"><a data-ref="sc1, ms18Sn_300"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.</i></a> <a><i>Ekamantaṃ ṭhitā kho sā devatā bhagavantaṃ gāthāya ajjhabhāsi:</i></a></p>
<blockquote class="gatha">
<p><a data-ref="sc2, vns261, vnp258, ms18Sn_301"><i>“Bahū devā manussā ca,</i></a><br>
<a><i>maṅgalāni acintayuṃ;</i></a><br>
<a><i>Ākaṅkhamānā sotthānaṃ,</i></a><br>
<a><i>brūhi maṅgalamuttamaṃ”.</i></a></p>
<p><a data-ref="sc3, vns262, vnp259, ms18Sn_302"><i>“Asevanā ca bālānaṃ,</i></a><br>
<a><i>paṇḍitānañca sevanā;</i></a><br>
<a data-var="pūjaneyyānaṃ → pūjanīyānaṃ (bj, sya-all, km, pts-vp-pli1)"><i>Pūjā ca pūjaneyyānaṃ,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc4, vns263, vnp260, ms18Sn_303"><i>Patirūpadesavāso ca,</i></a><br>
<a><i>pubbe ca katapuññatā;</i></a><br>
<a data-var="Attasammāpaṇidhi → attasammāpaṇīdhī (katthaci)"><i>Attasammāpaṇidhi ca,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc5, vns264, vnp261, pts-vp-pli47, ms18Sn_304"><i>Bāhusaccañca sippañca,</i></a><br>
<a><i>vinayo ca susikkhito;</i></a><br>
<a><i>Subhāsitā ca yā vācā,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc6, vns265, vnp262, ms18Sn_305"><i>Mātāpitu upaṭṭhānaṃ,</i></a><br>
<a><i>puttadārassa saṅgaho;</i></a><br>
<a><i>Anākulā ca kammantā,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc7, vns266, vnp263, ms18Sn_306"><i>Dānañca dhammacariyā ca,</i></a><br>
<a><i>ñātakānañca saṅgaho;</i></a><br>
<a><i>Anavajjāni kammāni,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc8, vns267, vnp264, ms18Sn_307"><i>Āratī viratī pāpā,</i></a><br>
<a><i>majjapānā ca saṃyamo;</i></a><br>
<a><i>Appamādo ca dhammesu,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc9, vns268, vnp265, ms18Sn_308"><i>Gāravo ca nivāto ca,</i></a><br>
<a><i>santuṭṭhi ca kataññutā;</i></a><br>
<a data-var="dhammassavanaṃ → dhammasavaṇaṃ (bj); dhammasavanaṃ (si, pts-vp-pli1, mr)"><i>Kālena dhammassavanaṃ,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc10, vns269, vnp266, ms18Sn_309"><i>Khantī ca sovacassatā,</i></a><br>
<a><i>samaṇānañca dassanaṃ;</i></a><br>
<a><i>Kālena dhammasākacchā,</i></a><br>
<a><i>etaṃ maṅgalamuttamaṃ.</i></a></p>
<p><a data-ref="sc11, vns270, vnp267, ms18Sn_310"><i>Tapo ca brahmacariyañca,</i></a><br>
<a><i>Ariyasaccāna dassanaṃ;</i></a><br>
<a><i>Nibbānasacchikiriyā ca,</i></a><br>
<a><i>Etaṃ maṅgalamuttamaṃ.</i></a></p>
<p><a data-ref="sc12, vns271, vnp268, ms18Sn_311"><i>Phuṭṭhassa lokadhammehi,</i></a><br>
<a><i>Cittaṃ yassa na kampati;</i></a><br>
<a><i>Asokaṃ virajaṃ khemaṃ,</i></a><br>
<a><i>Etaṃ maṅgalamuttamaṃ.</i></a></p>
<p><a data-ref="sc13, vns272, vnp269, ms18Sn_312"><i>Etādisāni katvāna,</i></a><br>
<a><i>Sabbattha maparājitā;</i></a><br>
<a><i>Sabbattha sotthiṃ gacchanti,</i></a><br>
<a><i>Taṃ tesaṃ maṅgalamuttaman”ti.</i></a></p>
</blockquote>
<p class="endsection"><a><i>Maṅgalasuttaṃ catutthaṃ.</i></a></p>
</article>
</section>
</div>
</body>
</html>
