<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.7">
<article>
<div class="hgroup">
<p class="division"><a><i>Sutta Nipāta 2.7</i></a></p>
<h1><a><i>Brāhmaṇadhammikasutta</i></a></h1>
</div>
<p><span class="evam"><a data-ref="sc1, ms18Sn_334"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho sambahulā kosalakā brāhmaṇamahāsālā jiṇṇā vuḍḍhā mahallakā addhagatā vayoanuppattā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu.</i></a> <a><i>Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.</i></a> <a><i>Ekamantaṃ nisinnā kho te brāhmaṇamahāsālā bhagavantaṃ etadavocuṃ:</i></a> <a><i>“sandissanti nu kho, bho gotama, etarahi brāhmaṇā porāṇānaṃ brāhmaṇānaṃ brāhmaṇadhamme”ti?</i></a> <a><i>“Na kho, brāhmaṇā, sandissanti etarahi brāhmaṇā porāṇānaṃ brāhmaṇānaṃ brāhmaṇadhamme”ti.</i></a> <a><i>“Sādhu no bhavaṃ gotamo porāṇānaṃ brāhmaṇānaṃ brāhmaṇadhammaṃ bhāsatu, sace bhoto gotamassa agarū”ti.</i></a> <a><i>“Tena hi, brāhmaṇā, suṇātha, sādhukaṃ manasi karotha, bhāsissāmī”ti.</i></a> <a><i>“Evaṃ, bho”ti kho te brāhmaṇamahāsālā bhagavato paccassosuṃ.</i></a> <a><i>Bhagavā etadavoca:</i></a></p>
<blockquote class="gatha">
<p><a data-ref="sc2, vns287, vnp284, ms18Sn_335"><i>“Isayo pubbakā āsuṃ,</i></a><br>
<a><i>saññatattā tapassino;</i></a><br>
<a><i>Pañca kāmaguṇe hitvā,</i></a><br>
<a><i>attadatthamacārisuṃ.</i></a></p>
<p><a data-ref="sc3, vns288, vnp285, pts-vp-pli51, ms18Sn_336"><i>Na pasū brāhmaṇānāsuṃ,</i></a><br>
<a><i>na hiraññaṃ na dhāniyaṃ;</i></a><br>
<a><i>Sajjhāyadhanadhaññāsuṃ,</i></a><br>
<a><i>brahmaṃ nidhimapālayuṃ.</i></a></p>
<p><a data-ref="sc4, vns289, vnp286, ms18Sn_337"><i>Yaṃ nesaṃ pakataṃ āsi,</i></a><br>
<a><i>dvārabhattaṃ upaṭṭhitaṃ;</i></a><br>
<a><i>Saddhāpakatamesānaṃ,</i></a><br>
<a><i>dātave tadamaññisuṃ.</i></a></p>
<p><a data-ref="sc5, vns290, vnp287, ms18Sn_338"><i>Nānārattehi vatthehi,</i></a><br>
<a><i>sayanehāvasathehi ca;</i></a><br>
<a><i>Phītā janapadā raṭṭhā,</i></a><br>
<a><i>te namassiṃsu brāhmaṇe.</i></a></p>
<p><a data-ref="sc6, vns291, vnp288, ms18Sn_339"><i>Avajjhā brāhmaṇā āsuṃ,</i></a><br>
<a><i>ajeyyā dhammarakkhitā;</i></a><br>
<a><i>Na ne koci nivāresi,</i></a><br>
<a><i>kuladvāresu sabbaso.</i></a></p>
<p><a data-ref="sc7, vns292, vnp289, ms18Sn_340"><i>Aṭṭhacattālīsaṃ vassāni,</i></a><br>
<a><i>(komāra) Brahmacariyaṃ cariṃsu te;</i></a><br>
<a><i>Vijjācaraṇapariyeṭṭhiṃ,</i></a><br>
<a><i>Acaruṃ brāhmaṇā pure.</i></a></p>
<p><a data-ref="sc8, vns293, vnp290, ms18Sn_341"><i>Na brāhmaṇā aññamagamuṃ,</i></a><br>
<a><i>napi bhariyaṃ kiṇiṃsu te;</i></a><br>
<a><i>Sampiyeneva saṃvāsaṃ,</i></a><br>
<a><i>saṅgantvā samarocayuṃ.</i></a></p>
<p><a data-ref="sc9, vns294, vnp291, ms18Sn_342"><i>Aññatra tamhā samayā,</i></a><br>
<a><i>utuveramaṇiṃ pati;</i></a><br>
<a><i>Antarā methunaṃ dhammaṃ,</i></a><br>
<a><i>nāssu gacchanti brāhmaṇā.</i></a></p>
<p><a data-ref="sc10, vns295, vnp292, ms18Sn_343"><i>Brahmacariyañca sīlañca,</i></a><br>
<a><i>ajjavaṃ maddavaṃ tapaṃ;</i></a><br>
<a><i>Soraccaṃ avihiṃsañca,</i></a><br>
<a><i>khantiñcāpi avaṇṇayuṃ.</i></a></p>
<p><a data-ref="sc11, vns296, vnp293, pts-vp-pli52, ms18Sn_344"><i>Yo nesaṃ paramo āsi,</i></a><br>
<a><i>Brahmā daḷhaparakkamo;</i></a><br>
<a><i>Sa vāpi methunaṃ dhammaṃ,</i></a><br>
<a><i>Supinantepi nāgamā.</i></a></p>
<p><a data-ref="sc12, vns297, vnp294, ms18Sn_345"><i>Tassa vattamanusikkhantā,</i></a><br>
<a><i>Idheke viññujātikā;</i></a><br>
<a><i>Brahmacariyañca sīlañca,</i></a><br>
<a><i>Khantiñcāpi avaṇṇayuṃ.</i></a></p>
<p><a data-ref="sc13, vns298, vnp295, ms18Sn_346"><i>Taṇḍulaṃ sayanaṃ vatthaṃ,</i></a><br>
<a><i>Sappitelañca yāciya;</i></a><br>
<a><i>Dhammena samodhānetvā,</i></a><br>
<a><i>Tato yaññamakappayuṃ.</i></a></p>
<p><a data-ref="sc14, vns299, vnp296, ms18Sn_347"><i>Upaṭṭhitasmiṃ yaññasmiṃ,</i></a><br>
<a><i>Nāssu gāvo haniṃsu te;</i></a><br>
<a><i>Yathā mātā pitā bhātā,</i></a><br>
<a><i>Aññe vāpi ca ñātakā;</i></a><br>
<a><i>Gāvo no paramā mittā,</i></a><br>
<a><i>Yāsu jāyanti osadhā.</i></a></p>
<p><a data-ref="sc15, vns300, vnp297, ms18Sn_348"><i>Annadā baladā cetā,</i></a><br>
<a data-var="sukhadā tathā → sukhadā ca tā (mr)"><i>Vaṇṇadā sukhadā tathā;</i></a><br>
<a><i>Etamatthavasaṃ ñatvā,</i></a><br>
<a><i>Nāssu gāvo haniṃsu te.</i></a></p>
<p><a data-ref="sc16, vns301, vnp298, ms18Sn_349"><i>Sukhumālā mahākāyā,</i></a><br>
<a><i>Vaṇṇavanto yasassino;</i></a><br>
<a><i>Brāhmaṇā sehi dhammehi,</i></a><br>
<a><i>Kiccākiccesu ussukā;</i></a><br>
<a><i>Yāva loke avattiṃsu,</i></a><br>
<a><i>Sukhamedhitthayaṃ pajā.</i></a></p>
<p><a data-ref="sc17, vns302, vnp299, ms18Sn_350"><i>Tesaṃ āsi vipallāso,</i></a><br>
<a><i>Disvāna aṇuto aṇuṃ;</i></a><br>
<a><i>Rājino ca viyākāraṃ,</i></a><br>
<a><i>Nāriyo samalaṅkatā.</i></a></p>
<p><a data-ref="sc18, vns303, vnp300, ms18Sn_351"><i>Rathe cājaññasaṃyutte,</i></a><br>
<a><i>Sukate cittasibbane;</i></a><br>
<a><i>Nivesane nivese ca,</i></a><br>
<a><i>Vibhatte bhāgaso mite.</i></a></p>
<p><a data-ref="sc19, vns304, vnp301, ms18Sn_352"><i>Gomaṇḍalaparibyūḷhaṃ,</i></a><br>
<a><i>Nārīvaragaṇāyutaṃ;</i></a><br>
<a><i>Uḷāraṃ mānusaṃ bhogaṃ,</i></a><br>
<a><i>Abhijjhāyiṃsu brāhmaṇā.</i></a></p>
<p><a data-ref="sc20, vns305, vnp302, pts-vp-pli53, ms18Sn_353"><i>Te tattha mante ganthetvā,</i></a><br>
<a><i>Okkākaṃ tadupāgamuṃ;</i></a><br>
<a><i>Pahūtadhanadhaññosi,</i></a><br>
<a><i>Yajassu bahu te vittaṃ;</i></a><br>
<a><i>Yajassu bahu te dhanaṃ.</i></a></p>
<p><a data-ref="sc21, vns306, vnp303, ms18Sn_354"><i>Tato ca rājā saññatto,</i></a><br>
<a><i>Brāhmaṇehi rathesabho;</i></a><br>
<a><i>Assamedhaṃ purisamedhaṃ,</i></a><br>
<a><i>Sammāpāsaṃ vājapeyyaṃ niraggaḷaṃ;</i></a><br>
<a><i>Ete yāge yajitvāna,</i></a><br>
<a><i>Brāhmaṇānamadā dhanaṃ.</i></a></p>
<p><a data-ref="sc22, vns307, vnp304, ms18Sn_355"><i>Gāvo sayanañca vatthañca,</i></a><br>
<a><i>Nāriyo samalaṅkatā;</i></a><br>
<a><i>Rathe cājaññasaṃyutte,</i></a><br>
<a><i>Sukate cittasibbane.</i></a></p>
<p><a data-ref="sc23, vns308, vnp305, ms18Sn_356"><i>Nivesanāni rammāni,</i></a><br>
<a><i>Suvibhattāni bhāgaso;</i></a><br>
<a><i>Nānādhaññassa pūretvā,</i></a><br>
<a><i>Brāhmaṇānamadā dhanaṃ.</i></a></p>
<p><a data-ref="sc24, vns309, vnp306, ms18Sn_357"><i>Te ca tattha dhanaṃ laddhā,</i></a><br>
<a><i>Sannidhiṃ samarocayuṃ;</i></a><br>
<a><i>Tesaṃ icchāvatiṇṇānaṃ,</i></a><br>
<a><i>Bhiyyo taṇhā pavaḍḍhatha;</i></a><br>
<a><i>Te tattha mante ganthetvā,</i></a><br>
<a><i>Okkākaṃ puna mupāgamuṃ.</i></a></p>
<p><a data-ref="sc25, vns310, vnp307, ms18Sn_358"><i>Yathā āpo ca pathavī ca,</i></a><br>
<a><i>Hiraññaṃ dhanadhāniyaṃ;</i></a><br>
<a><i>Evaṃ gāvo manussānaṃ,</i></a><br>
<a><i>Parikkhāro so hi pāṇinaṃ;</i></a><br>
<a><i>Yajassu bahu te vittaṃ,</i></a><br>
<a><i>Yajassu bahu te dhanaṃ.</i></a></p>
<p><a data-ref="sc26, vns311, vnp308, ms18Sn_359"><i>Tato ca rājā saññatto,</i></a><br>
<a><i>Brāhmaṇehi rathesabho;</i></a><br>
<a><i>Nekā satasahassiyo,</i></a><br>
<a><i>Gāvo yaññe aghātayi.</i></a></p>
<p><a data-ref="sc27, vns312, vnp309, ms18Sn_360"><i>Na pādā na visāṇena,</i></a><br>
<a><i>Nāssu hiṃsanti kenaci;</i></a><br>
<a><i>Gāvo eḷakasamānā,</i></a><br>
<a><i>Soratā kumbhadūhanā;</i></a><br>
<a><i>Tā visāṇe gahetvāna,</i></a><br>
<a><i>Rājā satthena ghātayi.</i></a></p>
<p><a data-var="Tato devā pitaro ca → tato ca devā pitaro (bj, sya-all, pts-vp-pli1)" data-ref="sc28, vns313, vnp310, pts-vp-pli54, ms18Sn_361"><i>Tato devā pitaro ca,</i></a><br>
<a><i>Indo asurarakkhasā;</i></a><br>
<a><i>Adhammo iti pakkanduṃ,</i></a><br>
<a><i>Yaṃ satthaṃ nipatī gave.</i></a></p>
<p><a data-ref="sc29, vns314, vnp311, ms18Sn_362"><i>Tayo rogā pure āsuṃ,</i></a><br>
<a><i>Icchā anasanaṃ jarā;</i></a><br>
<a><i>Pasūnañca samārambhā,</i></a><br>
<a><i>Aṭṭhānavutimāgamuṃ.</i></a></p>
<p><a data-ref="sc30, vns315, vnp312, ms18Sn_363"><i>Eso adhammo daṇḍānaṃ,</i></a><br>
<a><i>Okkanto purāṇo ahu;</i></a><br>
<a><i>Adūsikāyo haññanti,</i></a><br>
<a><i>Dhammā dhaṃsanti yājakā.</i></a></p>
<p><a data-ref="sc31, vns316, vnp313, ms18Sn_364"><i>Evameso aṇudhammo,</i></a><br>
<a><i>Porāṇo viññugarahito;</i></a><br>
<a><i>Yattha edisakaṃ passati,</i></a><br>
<a data-var="garahatī → garahī (mr)"><i>Yājakaṃ garahatī jano.</i></a></p>
<p><a data-ref="sc32, vns317, vnp314, ms18Sn_365"><i>Evaṃ dhamme viyāpanne,</i></a><br>
<a><i>Vibhinnā suddavessikā;</i></a><br>
<a><i>Puthū vibhinnā khattiyā,</i></a><br>
<a><i>Patiṃ bhariyāvamaññatha.</i></a></p>
<p><a data-ref="sc33, vns318, vnp315, ms18Sn_366"><i>Khattiyā brahmabandhū ca,</i></a><br>
<a><i>Ye caññe gottarakkhitā;</i></a><br>
<a data-var="nirākatvā → niraṃkatvā (bahūsu, csp1ed)"><i>Jātivādaṃ nirākatvā,</i></a><br>
<a><i>Kāmānaṃ vasamanvagun”ti.</i></a></p>
</blockquote>
<p><a data-ref="sc34, pts-vp-pli55, ms18Sn_367"><i>Evaṃ vutte, te brāhmaṇamahāsālā bhagavantaṃ etadavocuṃ:</i></a> <a><i>“abhikkantaṃ, bho gotama …pe…</i></a> <a><i>upāsake no bhavaṃ gotamo dhāretu ajjatagge pāṇupete saraṇaṃ gate”ti.</i></a></p>
<p class="endsection"><a><i>Brāhmaṇadhammikasuttaṃ sattamaṃ.</i></a></p>
</article>
</section>
</div>
</body>
</html>
