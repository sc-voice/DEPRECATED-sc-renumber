<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.5">
<article>
<div class="hgroup">
<p class="division"><a><i>Sutta Nipāta 2.5</i></a></p>
<h1><a><i>Sūcilomasutta</i></a></h1>
</div>
<p><span class="evam"><a data-var="Yāvāhaṃ jānāmi → yāva jānāmi (bj, pts-vp-pli1); yāva ahaṃ pajānāmi (sya-all)" data-ref="sc1, pts-vp-pli48, ms18Sn_314"><i>Evaṃ me sutaṃ—</i></a></span> <a data-var="yadi vā so samaṇo → yadi vā samaṇo (sya-all)"><i> ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane.</i></a> <a><i>Tena kho pana samayena kharo ca yakkho sūcilomo ca yakkho bhagavato avidūre atikkamanti.</i></a> <a><i>Atha kho kharo yakkho sūcilomaṃ yakkhaṃ etadavoca:</i></a> <a><i>“eso samaṇo”ti.</i></a> <a><i>“Neso samaṇo, samaṇako eso.</i></a> <a data-var="yadi vā so samaṇako”ti → yadi vā samaṇakoti (bj, sya-all, pts-vp-pli1)"><i>Yāvāhaṃ jānāmi yadi vā so samaṇo, yadi vā so samaṇako”ti.</i></a></p>
<p><a data-ref="sc2, ms18Sn_315"><i>Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi.</i></a> <a><i>Atha kho bhagavā kāyaṃ apanāmesi.</i></a> <a><i>Atha kho sūcilomo yakkho bhagavantaṃ etadavoca:</i></a> <a><i>“bhāyasi maṃ, samaṇā”ti?</i></a> <a><i>“Na khvāhaṃ taṃ, āvuso, bhāyāmi;</i></a> <a><i>api ca te samphasso pāpako”ti.</i></a></p>
<p><a data-ref="sc3, ms18Sn_316"><i>“Pañhaṃ taṃ, samaṇa, pucchissāmi.</i></a> <a><i>Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti.</i></a></p>
<p><a data-ref="sc4, ms18Sn_317"><i>“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya.</i></a> <a><i>Api ca tvaṃ, āvuso, puccha yadākaṅkhasī”ti.</i></a> <a><i>Atha kho sūcilomo yakkho bhagavantaṃ gāthāya ajjhabhāsi:</i></a></p>
<blockquote class="gatha">
<p><a data-ref="sc5, vns273, vnp270, ms18Sn_318"><i>“Rāgo ca doso ca kutonidānā,</i></a><br>
<a><i>Aratī ratī lomahaṃso kutojā;</i></a><br>
<a><i>Kuto samuṭṭhāya manovitakkā,</i></a><br>
<a><i>Kumārakā dhaṅkamivossajanti”.</i></a></p>
<p><a data-ref="sc6, vns274, vnp271, ms18Sn_319"><i>“Rāgo ca doso ca itonidānā,</i></a><br>
<a><i>Aratī ratī lomahaṃso itojā;</i></a><br>
<a><i>Ito samuṭṭhāya manovitakkā,</i></a><br>
<a><i>Kumārakā dhaṅkamivossajanti.</i></a></p>
<p><a data-ref="sc7, vns275, vnp272, pts-vp-pli49, ms18Sn_320"><i>Snehajā attasambhūtā,</i></a><br>
<a><i>Nigrodhasseva khandhajā;</i></a><br>
<a><i>Puthū visattā kāmesu,</i></a><br>
<a><i>Māluvāva vitatāvane.</i></a></p>
<p><a data-ref="sc8, vns276, vnp273, ms18Sn_321"><i>Ye naṃ pajānanti yatonidānaṃ,</i></a><br>
<a><i>Te naṃ vinodenti suṇohi yakkha;</i></a><br>
<a><i>Te duttaraṃ oghamimaṃ taranti,</i></a><br>
<a><i>Atiṇṇapubbaṃ apunabbhavāyā”ti.</i></a></p>
</blockquote>
<p class="endsection"><a><i>Sūcilomasuttaṃ pañcamaṃ.</i></a></p>
</article>
</section>
</div>
</body>
</html>
