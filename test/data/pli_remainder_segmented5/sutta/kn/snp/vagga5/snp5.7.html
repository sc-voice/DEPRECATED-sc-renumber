<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp5.7">
<article>
<div class="hgroup">
<p class="division"><a><i>Sutta Nipāta 5.7</i></a></p>
<h1><a><i>Upasīvamāṇavapucchā</i></a></h1>
</div>
<blockquote class="gatha">
<p><a data-ref="sc1, vns1076, vnp1069, ms18Sn_1263"><i>“Eko ahaṃ sakka mahantamoghaṃ,</i></a><br>
<span class="speaker"><a><i>(iccāyasmā upasīvo):</i></a></span><br>
<a><i>Anissito no visahāmi tārituṃ;</i></a><br>
<a><i>Ārammaṇaṃ brūhi samantacakkhu,</i></a><br>
<a><i>Yaṃ nissito oghamimaṃ tareyyaṃ”.</i></a></p>
<p><a data-ref="sc2, vns1077, vnp1070, pts-vp-pli206, ms18Sn_1264"><i>“Ākiñcaññaṃ pekkhamāno satimā,</i></a><br>
<span class="speaker"><a><i>(upasīvāti bhagavā):</i></a></span><br>
<a><i>Natthīti nissāya tarassu oghaṃ;</i></a><br>
<a><i>Kāme pahāya virato kathāhi,</i></a><br>
<a data-var="nattamahābhipassa → rattamahābhipassa (sya-all); rattamahaṃ vipassa (mr)"><i>Taṇhakkhayaṃ nattamahābhipassa”.</i></a></p>
<p><a data-ref="sc3, vns1078, vnp1071, ms18Sn_1265"><i>“Sabbesu kāmesu yo vītarāgo,</i></a><br>
<span class="speaker"><a><i>(iccāyasmā upasīvo):</i></a></span><br>
<a><i>Ākiñcaññaṃ nissito hitvā maññaṃ;</i></a><br>
<a data-var="parame vimutto → paramedhimutto (mr ^cnd5#366 [Pucchāniddesa/ Upasīvamāṇavapucchāniddesa])"><i>Saññāvimokkhe parame vimutto,</i></a><br>
<a data-var="anānuyāyī → anānuvāyī (sya-all, mr)"><i>Tiṭṭhe nu so tattha anānuyāyī”.</i></a></p>
<p><a data-ref="sc4, vns1079, vnp1072, ms18Sn_1266"><i>“Sabbesu kāmesu yo vītarāgo,</i></a><br>
<span class="speaker"><a><i>(upasīvāti bhagavā):</i></a></span><br>
<a><i>Ākiñcaññaṃ nissito hitvā maññaṃ;</i></a><br>
<a><i>Saññāvimokkhe parame vimutto,</i></a><br>
<a><i>Tiṭṭheyya so tattha anānuyāyī”.</i></a></p>
<p><a data-ref="sc5, vns1080, vnp1073, ms18Sn_1267"><i>“Tiṭṭhe ce so tattha anānuyāyī,</i></a><br>
<a data-var="vassānaṃ → vassāni (^cnd5#380 [Pucchāniddesa/ Upasīvamāṇavapucchāniddesa])"><i>Pūgampi vassānaṃ samantacakkhu;</i></a><br>
<a><i>Tattheva so sītisiyā vimutto,</i></a><br>
<a><i>Cavetha viññāṇaṃ tathāvidhassa”.</i></a></p>
<p><a data-var="Accī → acci (sya-all ^cnd5#385 [Pucchāniddesa/ Upasīvamāṇavapucchāniddesa]) | khittā → khittaṃ (sya-all); khitto (pts-vp-pli1)" data-ref="sc6, vns1081, vnp1074, pts-vp-pli207, ms18Sn_1268"><i>“Accī yathā vātavegena khittā,</i></a><br>
<span class="speaker"><a><i>(upasīvāti bhagavā):</i></a></span><br>
<a><i>Atthaṃ paleti na upeti saṅkhaṃ;</i></a><br>
<a><i>Evaṃ munī nāmakāyā vimutto,</i></a><br>
<a><i>Atthaṃ paleti na upeti saṅkhaṃ”.</i></a></p>
<p><a data-ref="sc7, vns1082, vnp1075, ms18Sn_1269"><i>“Atthaṅgato so uda vā so natthi,</i></a><br>
<a><i>Udāhu ve sassatiyā arogo;</i></a><br>
<a><i>Taṃ me munī sādhu viyākarohi,</i></a><br>
<a><i>Tathā hi te vidito esa dhammo”.</i></a></p>
<p><a data-ref="sc8, vns1083, vnp1076, ms18Sn_1270"><i>“Atthaṅgatassa na pamāṇamatthi,</i></a><br>
<span class="speaker"><a><i>(upasīvāti bhagavā):</i></a></span><br>
<a><i>Yena naṃ vajjuṃ taṃ tassa natthi;</i></a><br>
<a data-var="samohatesu → samohatesu (^cnd5#397 [Pucchāniddesa/ Upasīvamāṇavapucchāniddesa])"><i>Sabbesu dhammesu samohatesu,</i></a><br>
<a><i>Samūhatā vādapathāpi sabbe”ti.</i></a></p>
</blockquote>
<p class="endsection"><a><i>Upasīvamāṇavapucchā chaṭṭhī.</i></a></p>
</article>
</section>
</div>
</body>
</html>
