<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp5.14">
<article>
<div class="hgroup">
<p class="division"><a><i>Sutta Nipāta 5.14</i></a></p>
<h1><a><i>Udayamāṇavapucchā</i></a></h1>
</div>
<blockquote class="gatha">
<p><a data-ref="sc1, vns1112, vnp1105, ms18Sn_1310"><i>“Jhāyiṃ virajamāsīnaṃ,</i></a><br>
<span class="speaker"><a><i>(iccāyasmā udayo):</i></a></span><br>
<a><i>Katakiccaṃ anāsavaṃ;</i></a><br>
<a><i>Pāraguṃ sabbadhammānaṃ,</i></a><br>
<a><i>Atthi pañhena āgamaṃ;</i></a><br>
<a><i>Aññāvimokkhaṃ pabrūhi,</i></a><br>
<a><i>Avijjāya pabhedanaṃ”.</i></a></p>
<p><a data-ref="sc2, vns1113, vnp1106, ms18Sn_1311"><i>“Pahānaṃ kāmacchandānaṃ,</i></a><br>
<span class="speaker"><a><i>(udayāti bhagavā):</i></a></span><br>
<a><i>Domanassāna cūbhayaṃ;</i></a><br>
<a><i>Thinassa ca panūdanaṃ,</i></a><br>
<a><i>Kukkuccānaṃ nivāraṇaṃ.</i></a></p>
<p><a data-ref="sc3, vns1114, vnp1107, ms18Sn_1312"><i>Upekkhāsatisaṃsuddhaṃ,</i></a><br>
<a><i>dhammatakkapurejavaṃ;</i></a><br>
<a><i>Aññāvimokkhaṃ pabrūmi,</i></a><br>
<a><i>avijjāya pabhedanaṃ”.</i></a></p>
<p><a data-ref="sc4, vns1115, vnp1108, pts-vp-pli215, ms18Sn_1313"><i>“Kiṃsu saṃyojano loko,</i></a><br>
<a><i>kiṃsu tassa vicāraṇaṃ;</i></a><br>
<a><i>Kissassa vippahānena,</i></a><br>
<a><i>nibbānaṃ iti vuccati”.</i></a></p>
<p><a data-ref="sc5, vns1116, vnp1109, ms18Sn_1314"><i>“Nandisaṃyojano loko,</i></a><br>
<a><i>vitakkassa vicāraṇaṃ;</i></a><br>
<a><i>Taṇhāya vippahānena,</i></a><br>
<a><i>nibbānaṃ iti vuccati”.</i></a></p>
<p><a data-ref="sc6, vns1117, vnp1110, ms18Sn_1315"><i>“Kathaṃ satassa carato,</i></a><br>
<a><i>viññāṇaṃ uparujjhati;</i></a><br>
<a><i>Bhagavantaṃ puṭṭhumāgamma,</i></a><br>
<a><i>taṃ suṇoma vaco tava”.</i></a></p>
<p><a data-ref="sc7, vns1118, vnp1111, ms18Sn_1316"><i>“Ajjhattañca bahiddhā ca,</i></a><br>
<a><i>Vedanaṃ nābhinandato;</i></a><br>
<a><i>Evaṃ satassa carato,</i></a><br>
<a><i>Viññāṇaṃ uparujjhatī”ti.</i></a></p>
</blockquote>
<p class="endsection"><a><i>Udayamāṇavapucchā terasamā.</i></a></p>
</article>
</section>
</div>
</body>
</html>
