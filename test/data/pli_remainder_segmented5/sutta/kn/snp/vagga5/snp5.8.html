<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp5.8">
<article>
<div class="hgroup">
<p class="division"><a><i>Sutta Nipāta 5.8</i></a></p>
<h1><a><i>Nandamāṇavapucchā</i></a></h1>
</div>
<blockquote class="gatha">
<p><a data-ref="sc1, vns1084, vnp1077, ms18Sn_1272"><i>“Santi loke munayo,</i></a><br>
<span class="speaker"><a><i>(iccāyasmā nando):</i></a></span><br>
<a><i>Janā vadanti tayidaṃ kathaṃsu;</i></a><br>
<a data-var="muniṃ → muni no (sya-all, mr)"><i>Ñāṇūpapannaṃ no muniṃ vadanti,</i></a><br>
<a><i>Udāhu ve jīvitenūpapannaṃ”.</i></a></p>
<p><a data-var="() → (na sīlabbatena) (si, sya-all, csp1ed)" data-ref="sc2, vns1085, vnp1078, pts-vp-pli208, ms18Sn_1273"><i>“Na diṭṭhiyā na sutiyā na ñāṇena, ()</i></a><br>
<a><i>Munīdha nanda kusalā vadanti;</i></a><br>
<a><i>Visenikatvā anīghā nirāsā,</i></a><br>
<a><i>Caranti ye te munayoti brūmi”.</i></a></p>
<p><a data-ref="sc3, vns1086, vnp1079, ms18Sn_1274"><i>“Ye kecime samaṇabrāhmaṇāse,</i></a><br>
<span class="speaker"><a><i>(iccāyasmā nando):</i></a></span><br>
<a data-var="Diṭṭhassutenāpi → diṭṭhena sutenāpi (bj); diṭṭhe sutenāpi (sya-all, pts-vp-pli1, mr)"><i>Diṭṭhassutenāpi vadanti suddhiṃ;</i></a><br>
<a><i>Sīlabbatenāpi vadanti suddhiṃ,</i></a><br>
<a><i>Anekarūpena vadanti suddhiṃ.</i></a><br>
<a data-ref="ms18Sn_1275"><i>Kaccissu te bhagavā tattha yatā carantā,</i></a><br>
<a><i>Atāru jātiñca jarañca mārisa;</i></a><br>
<a><i>Pucchāmi taṃ bhagavā brūhi metaṃ”.</i></a></p>
<p><a data-ref="sc4, vns1087, vnp1080, ms18Sn_1276"><i>“Ye kecime samaṇabrāhmaṇāse,</i></a><br>
<span class="speaker"><a><i>(nandāti bhagavā):</i></a></span><br>
<a><i>Diṭṭhassutenāpi vadanti suddhiṃ;</i></a><br>
<a><i>Sīlabbatenāpi vadanti suddhiṃ,</i></a><br>
<a><i>Anekarūpena vadanti suddhiṃ;</i></a><br>
<a><i>Kiñcāpi te tattha yatā caranti,</i></a><br>
<a><i>Nātariṃsu jātijaranti brūmi”.</i></a></p>
<p><a data-ref="sc5, vns1088, vnp1081, ms18Sn_1277"><i>“Ye kecime samaṇabrāhmaṇāse,</i></a><br>
<span class="speaker"><a><i>(iccāyasmā nando):</i></a></span><br>
<a><i>Diṭṭhassutenāpi vadanti suddhiṃ;</i></a><br>
<a><i>Sīlabbatenāpi vadanti suddhiṃ,</i></a><br>
<a><i>Anekarūpena vadanti suddhiṃ.</i></a><br>
<a data-var="muni → sace muni (si, pts-vp-pli1); te ce munī (^cnd5#439 [Pucchāniddesa/ Nandamāṇavapucchāniddesa])" data-ref="pts-vp-pli209, ms18Sn_1278"><i>Te ce muni brūsi anoghatiṇṇe,</i></a><br>
<a><i>Atha ko carahi devamanussaloke;</i></a><br>
<a><i>Atāri jātiñca jarañca mārisa,</i></a><br>
<a><i>Pucchāmi taṃ bhagavā brūhi metaṃ”.</i></a></p>
<p><a data-ref="sc6, vns1089, vnp1082, ms18Sn_1279"><i>“Nāhaṃ sabbe samaṇabrāhmaṇāse,</i></a><br>
<span class="speaker"><a><i>(nandāti bhagavā):</i></a></span><br>
<a><i>Jātijarāya nivutāti brūmi;</i></a><br>
<a><i>Ye sīdha diṭṭhaṃ va sutaṃ mutaṃ vā,</i></a><br>
<a><i>Sīlabbataṃ vāpi pahāya sabbaṃ.</i></a><br>
<a data-ref="ms18Sn_1280"><i>Anekarūpampi pahāya sabbaṃ,</i></a><br>
<a><i>Taṇhaṃ pariññāya anāsavāse;</i></a><br>
<a><i>Te ve narā oghatiṇṇāti brūmi”.</i></a></p>
<p><a data-ref="sc7, vns1090, vnp1083, ms18Sn_1281"><i>“Etābhinandāmi vaco mahesino,</i></a><br>
<a><i>Sukittitaṃ gotamanūpadhīkaṃ;</i></a><br>
<a><i>Ye sīdha diṭṭhaṃ va sutaṃ mutaṃ vā,</i></a><br>
<a><i>Sīlabbataṃ vāpi pahāya sabbaṃ.</i></a><br>
<a data-ref="ms18Sn_1282"><i>Anekarūpampi pahāya sabbaṃ,</i></a><br>
<a><i>Taṇhaṃ pariññāya anāsavāse;</i></a><br>
<a><i>Ahampi te oghatiṇṇāti brūmī”ti.</i></a></p>
</blockquote>
<p class="endsection"><a><i>Nandamāṇavapucchā sattamā.</i></a></p>
</article>
</section>
</div>
</body>
</html>
