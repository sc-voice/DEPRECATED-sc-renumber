<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp5.5">
<article>
<div class="hgroup">
<p class="division"><a><i>Sutta Nipāta 5.5</i></a></p>
<h1><a><i>Mettagūmāṇavapucchā</i></a></h1>
</div>
<blockquote class="gatha">
<p><a data-ref="sc1, vns1056, vnp1049, ms18Sn_1241"><i>“Pucchāmi taṃ bhagavā brūhi me taṃ,</i></a><br>
<span class="speaker"><a><i>(iccāyasmā mettagū):</i></a></span><br>
<a><i>Maññāmi taṃ vedaguṃ bhāvitattaṃ;</i></a><br>
<a><i>Kuto nu dukkhā samudāgatā ime,</i></a><br>
<a><i>Ye keci lokasmimanekarūpā”.</i></a></p>
<p><a data-ref="sc2, vns1057, vnp1050, pts-vp-pli202, ms18Sn_1242"><i>“Dukkhassa ve maṃ pabhavaṃ apucchasi,</i></a><br>
<span class="speaker"><a><i>(mettagūti bhagavā):</i></a></span><br>
<a><i>Taṃ te pavakkhāmi yathā pajānaṃ;</i></a><br>
<a><i>Upadhinidānā pabhavanti dukkhā,</i></a><br>
<a><i>Ye keci lokasmimanekarūpā.</i></a></p>
<p><a data-ref="sc3, vns1058, vnp1051, ms18Sn_1243"><i>Yo ve avidvā upadhiṃ karoti,</i></a><br>
<a><i>Punappunaṃ dukkhamupeti mando;</i></a><br>
<a><i>Tasmā pajānaṃ upadhiṃ na kayirā,</i></a><br>
<a><i>Dukkhassa jātippabhavānupassī”.</i></a></p>
<p><a data-ref="sc4, vns1059, vnp1052, ms18Sn_1244"><i>“Yaṃ taṃ apucchimha akittayī no,</i></a><br>
<a data-var="pucchāma → pucchāmi (bj, pts-vp-pli1)"><i>Aññaṃ taṃ pucchāma tadiṅgha brūhi;</i></a><br>
<a><i>Kathaṃ nu dhīrā vitaranti oghaṃ,</i></a><br>
<a><i>Jātiṃ jaraṃ sokapariddavañca;</i></a><br>
<a><i>Taṃ me muni sādhu viyākarohi,</i></a><br>
<a><i>Tathā hi te vidito esa dhammo”.</i></a></p>
<p><a data-ref="sc5, vns1060, vnp1053, ms18Sn_1245"><i>“Kittayissāmi te dhammaṃ,</i></a><br>
<span class="speaker"><a><i>(mettagūti bhagavā):</i></a></span><br>
<a><i>Diṭṭhe dhamme anītihaṃ;</i></a><br>
<a><i>Yaṃ viditvā sato caraṃ,</i></a><br>
<a><i>Tare loke visattikaṃ”.</i></a></p>
<p><a data-ref="sc6, vns1061, vnp1054, ms18Sn_1246"><i>“Tañcāhaṃ abhinandāmi,</i></a><br>
<a><i>mahesi dhammamuttamaṃ;</i></a><br>
<a><i>Yaṃ viditvā sato caraṃ,</i></a><br>
<a><i>tare loke visattikaṃ”.</i></a></p>
<p><a data-ref="sc7, vns1062, vnp1055, pts-vp-pli203, ms18Sn_1247"><i>“Yaṃ kiñci sampajānāsi,</i></a><br>
<span class="speaker"><a><i>(mettagūti bhagavā):</i></a></span><br>
<a><i>Uddhaṃ adho tiriyañcāpi majjhe;</i></a><br>
<a><i>Etesu nandiñca nivesanañca,</i></a><br>
<a><i>Panujja viññāṇaṃ bhave na tiṭṭhe.</i></a></p>
<p><a data-ref="sc8, vns1063, vnp1056, ms18Sn_1248"><i>Evaṃvihārī sato appamatto,</i></a><br>
<a><i>Bhikkhu caraṃ hitvā mamāyitāni;</i></a><br>
<a><i>Jātiṃ jaraṃ sokapariddavañca,</i></a><br>
<a><i>Idheva vidvā pajaheyya dukkhaṃ”.</i></a></p>
<p><a data-ref="sc9, vns1064, vnp1057, ms18Sn_1249"><i>“Etābhinandāmi vaco mahesino,</i></a><br>
<a><i>Sukittitaṃ gotamanūpadhīkaṃ;</i></a><br>
<a><i>Addhā hi bhagavā pahāsi dukkhaṃ,</i></a><br>
<a><i>Tathā hi te vidito esa dhammo.</i></a></p>
<p><a data-ref="sc10, vns1065, vnp1058, ms18Sn_1250"><i>Te cāpi nūnappajaheyyu dukkhaṃ,</i></a><br>
<a><i>Ye tvaṃ muni aṭṭhitaṃ ovadeyya;</i></a><br>
<a><i>Taṃ taṃ namassāmi samecca nāga,</i></a><br>
<a><i>Appeva maṃ bhagavā aṭṭhitaṃ ovadeyya”.</i></a></p>
<p><a data-ref="sc11, vns1066, vnp1059, ms18Sn_1251"><i>“Yaṃ brāhmaṇaṃ vedagumābhijaññā,</i></a><br>
<a><i>Akiñcanaṃ kāmabhave asattaṃ;</i></a><br>
<a><i>Addhā hi so oghamimaṃ atāri,</i></a><br>
<a><i>Tiṇṇo ca pāraṃ akhilo akaṅkho.</i></a></p>
<p><a data-var="yo → so (bj, sya-all, pts-vp-pli1)" data-ref="sc12, vns1067, vnp1060, pts-vp-pli204, ms18Sn_1252"><i>Vidvā ca yo vedagū naro idha,</i></a><br>
<a><i>Bhavābhave saṅgamimaṃ visajja;</i></a><br>
<a><i>So vītataṇho anīgho nirāso,</i></a><br>
<a><i>Atāri so jātijaranti brūmī”ti.</i></a></p>
</blockquote>
<p class="endsection"><a><i>Mettagūmāṇavapucchā catutthī.</i></a></p>
</article>
</section>
</div>
</body>
</html>
