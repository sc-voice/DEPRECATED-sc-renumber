<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp5.1">
<article>
<div class="hgroup">
<p class="division"><a><i>Sutta Nipāta 5.1</i></a></p>
<h1><a data-var="Vatthugāthā → vatthukathā (sya2ed)"><i>Vatthugāthā</i></a></h1>
</div>
<blockquote class="gatha">
<p><a data-ref="sc1, vns983, vnp976, pts-vp-pli190, ms18Sn_1164"><i>Kosalānaṃ purā rammā,</i></a><br>
<a><i>agamā dakkhiṇāpathaṃ;</i></a><br>
<a><i>Ākiñcaññaṃ patthayāno,</i></a><br>
<a><i>brāhmaṇo mantapāragū.</i></a></p>
<p><a data-ref="sc2, vns984, vnp977, ms18Sn_1165"><i>So assakassa visaye,</i></a><br>
<a data-var="aḷakassa → muḷakassa (sya-all); mūḷhakassa (mr); maḷakassa (^cnd1#3 [Vatthugāthā])"><i>aḷakassa samāsane;</i></a><br>
<a><i>Vasi godhāvarīkūle,</i></a><br>
<a><i>uñchena ca phalena ca.</i></a></p>
<p><a data-ref="sc3, vns985, vnp978, ms18Sn_1166"><i>Tasseva upanissāya,</i></a><br>
<a><i>gāmo ca vipulo ahu;</i></a><br>
<a><i>Tato jātena āyena,</i></a><br>
<a><i>mahāyaññamakappayi.</i></a></p>
<p><a data-ref="sc4, vns986, vnp979, ms18Sn_1167"><i>Mahāyaññaṃ yajitvāna,</i></a><br>
<a><i>puna pāvisi assamaṃ;</i></a><br>
<a><i>Tasmiṃ paṭipaviṭṭhamhi,</i></a><br>
<a><i>añño āgañchi brāhmaṇo.</i></a></p>
<p><a data-var="tasito → tassito (mr)" data-ref="sc5, vns987, vnp980, ms18Sn_1168"><i>Ugghaṭṭapādo tasito,</i></a><br>
<a><i>paṅkadanto rajassiro;</i></a><br>
<a><i>So ca naṃ upasaṅkamma,</i></a><br>
<a><i>satāni pañca yācati.</i></a></p>
<p><a data-ref="sc6, vns988, vnp981, ms18Sn_1169"><i>Tamenaṃ bāvarī disvā,</i></a><br>
<a><i>āsanena nimantayi;</i></a><br>
<a><i>Sukhañca kusalaṃ pucchi,</i></a><br>
<a><i>idaṃ vacanamabravi.</i></a></p>
<p><a data-ref="sc7, vns989, vnp982, ms18Sn_1170"><i>“Yaṃ kho mama deyyadhammaṃ,</i></a><br>
<a><i>Sabbaṃ visajjitaṃ mayā;</i></a><br>
<a><i>Anujānāhi me brahme,</i></a><br>
<a><i>Natthi pañcasatāni me”.</i></a></p>
<p><a data-ref="sc8, vns990, vnp983, pts-vp-pli191, ms18Sn_1171"><i>“Sace me yācamānassa,</i></a><br>
<a><i>bhavaṃ nānupadassati;</i></a><br>
<a><i>Sattame divase tuyhaṃ,</i></a><br>
<a><i>muddhā phalatu sattadhā”.</i></a></p>
<p><a data-ref="sc9, vns991, vnp984, ms18Sn_1172"><i>Abhisaṅkharitvā kuhako,</i></a><br>
<a><i>bheravaṃ so akittayi;</i></a><br>
<a><i>Tassa taṃ vacanaṃ sutvā,</i></a><br>
<a><i>bāvarī dukkhito ahu.</i></a></p>
<p><a data-ref="sc10, vns992, vnp985, ms18Sn_1173"><i>Ussussati anāhāro,</i></a><br>
<a><i>Sokasallasamappito;</i></a><br>
<a><i>Athopi evaṃ cittassa,</i></a><br>
<a><i>Jhāne na ramatī mano.</i></a></p>
<p><a data-ref="sc11, vns993, vnp986, ms18Sn_1174"><i>Utrastaṃ dukkhitaṃ disvā,</i></a><br>
<a><i>Devatā atthakāminī;</i></a><br>
<a><i>Bāvariṃ upasaṅkamma,</i></a><br>
<a><i>Idaṃ vacanamabravi.</i></a></p>
<p><a data-ref="sc12, vns994, vnp987, ms18Sn_1175"><i>“Na so muddhaṃ pajānāti,</i></a><br>
<a><i>Kuhako so dhanatthiko;</i></a><br>
<a><i>Muddhani muddhapāte vā,</i></a><br>
<a><i>Ñāṇaṃ tassa na vijjati”.</i></a></p>
<p><a data-ref="sc13, vns995, vnp988, ms18Sn_1176"><i>“Bhotī carahi jānāsi,</i></a><br>
<a><i>Taṃ me akkhāhi pucchitā;</i></a><br>
<a><i>Muddhaṃ muddhādhipātañca,</i></a><br>
<a><i>Taṃ suṇoma vaco tava”.</i></a></p>
<p><a data-ref="sc14, vns996, vnp989, ms18Sn_1177"><i>“Ahampetaṃ na jānāmi,</i></a><br>
<a><i>Ñāṇamettha na vijjati;</i></a><br>
<a><i>Muddhani muddhādhipāte ca,</i></a><br>
<a data-var="Jinānaṃ hettha → jinānaṃ hettha (bj); jinānaṃ heta (si); jinānaṃ heta (sya-all, pts-vp-pli1)"><i>Jinānaṃ hettha dassanaṃ”.</i></a></p>
<p><a data-ref="sc15, vns997, vnp990, ms18Sn_1178"><i>“Atha ko carahi jānāti,</i></a><br>
<a data-var="pathavimaṇḍale → puthuvi maṇḍale (bj); puthavimaṇḍale (bj, pts-vp-pli1); paṭhavimaṇḍale (sya-all)"><i>Asmiṃ pathavimaṇḍale;</i></a><br>
<a><i>Muddhaṃ muddhādhipātañca,</i></a><br>
<a><i>Taṃ me akkhāhi devate”.</i></a></p>
<p><a data-ref="sc16, vns998, vnp991, pts-vp-pli192, ms18Sn_1179"><i>“Purā kapilavatthumhā,</i></a><br>
<a><i>Nikkhanto lokanāyako;</i></a><br>
<a><i>Apacco okkākarājassa,</i></a><br>
<a><i>Sakyaputto pabhaṅkaro.</i></a></p>
<p><a data-ref="sc17, vns999, vnp992, ms18Sn_1180"><i>So hi brāhmaṇa sambuddho,</i></a><br>
<a><i>Sabbadhammāna pāragū;</i></a><br>
<a><i>Sabbābhiññābalappatto,</i></a><br>
<a><i>Sabbadhammesu cakkhumā;</i></a><br>
<a><i>Sabbakammakkhayaṃ patto,</i></a><br>
<a><i>Vimutto upadhikkhaye.</i></a></p>
<p><a data-ref="sc18, vns1000, vnp993, ms18Sn_1181"><i>Buddho so bhagavā loke,</i></a><br>
<a><i>Dhammaṃ deseti cakkhumā;</i></a><br>
<a><i>Taṃ tvaṃ gantvāna pucchassu,</i></a><br>
<a><i>So te taṃ byākarissati”.</i></a></p>
<p><a data-ref="sc19, vns1001, vnp994, ms18Sn_1182"><i>Sambuddhoti vaco sutvā,</i></a><br>
<a><i>Udaggo bāvarī ahu;</i></a><br>
<a><i>Sokassa tanuko āsi,</i></a><br>
<a><i>Pītiñca vipulaṃ labhi.</i></a></p>
<p><a data-ref="sc20, vns1002, vnp995, ms18Sn_1183"><i>So bāvarī attamano udaggo,</i></a><br>
<a><i>Taṃ devataṃ pucchati vedajāto;</i></a><br>
<a><i>“Katamamhi gāme nigamamhi vā pana,</i></a><br>
<a><i>Katamamhi vā janapade lokanātho;</i></a><br>
<a data-var="gantvāna passemu → gantvā namassemu (bj, sya-all, pts-vp-pli1)"><i>Yattha gantvāna passemu,</i></a><br>
<a data-var="dvipaduttamaṃ → dipaduttamaṃ (bj, sya-all, pts-vp-pli1)"><i>Sambuddhaṃ dvipaduttamaṃ”.</i></a></p>
<p><a data-ref="sc21, vns1003, vnp996, ms18Sn_1184"><i>“Sāvatthiyaṃ kosalamandire jino,</i></a><br>
<a><i>Pahūtapañño varabhūrimedhaso;</i></a><br>
<a><i>So sakyaputto vidhuro anāsavo,</i></a><br>
<a><i>Muddhādhipātassa vidū narāsabho”.</i></a></p>
<p><a data-ref="sc22, vns1004, vnp997, ms18Sn_1185"><i>Tato āmantayī sisse,</i></a><br>
<a><i>Brāhmaṇe mantapārage;</i></a><br>
<a><i>“Etha māṇavā akkhissaṃ,</i></a><br>
<a><i>Suṇātha vacanaṃ mama.</i></a></p>
<p><a data-ref="sc23, vns1005, vnp998, pts-vp-pli193, ms18Sn_1186"><i>Yasseso dullabho loke,</i></a><br>
<a><i>Pātubhāvo abhiṇhaso;</i></a><br>
<a><i>Svājja lokamhi uppanno,</i></a><br>
<a><i>Sambuddho iti vissuto;</i></a><br>
<a><i>Khippaṃ gantvāna sāvatthiṃ,</i></a><br>
<a><i>Passavho dvipaduttamaṃ”.</i></a></p>
<p><a data-ref="sc24, vns1006, vnp999, ms18Sn_1187"><i>“Kathaṃ carahi jānemu,</i></a><br>
<a><i>Disvā buddhoti brāhmaṇa;</i></a><br>
<a><i>Ajānataṃ no pabrūhi,</i></a><br>
<a><i>Yathā jānemu taṃ mayaṃ”.</i></a></p>
<p><a data-ref="sc25, vns1007, vnp1000, ms18Sn_1188"><i>“Āgatāni hi mantesu,</i></a><br>
<a><i>Mahāpurisalakkhaṇā;</i></a><br>
<a data-var="Dvattiṃsāni ca → dvattiṃsā ca (si, sya-all, pts-vp-pli1); dvattiṃsa tāni (?)"><i>Dvattiṃsāni ca byākkhātā,</i></a><br>
<a><i>Samattā anupubbaso.</i></a></p>
<p><a data-ref="sc26, vns1008, vnp1001, ms18Sn_1189"><i>Yassete honti gattesu,</i></a><br>
<a><i>Mahāpurisalakkhaṇā;</i></a><br>
<a><i>Dveyeva tassa gatiyo,</i></a><br>
<a><i>Tatiyā hi na vijjati.</i></a></p>
<p><a data-var="āvasati → ajjhāvasati (bj, pts-vp-pli1, mr)" data-ref="sc27, vns1009, vnp1002, ms18Sn_1190"><i>Sace agāraṃ āvasati,</i></a><br>
<a><i>Vijeyya pathaviṃ imaṃ;</i></a><br>
<a><i>Adaṇḍena asatthena,</i></a><br>
<a><i>Dhammena manusāsati.</i></a></p>
<p><a data-ref="sc28, vns1010, vnp1003, ms18Sn_1191"><i>Sace ca so pabbajati,</i></a><br>
<a><i>Agārā anagāriyaṃ;</i></a><br>
<a data-var="Vivaṭṭacchado → vivattacchaddo (bj, pts-vp-pli1); vivaṭacchado (sya-all)"><i>Vivaṭṭacchado sambuddho,</i></a><br>
<a><i>Arahā bhavati anuttaro.</i></a></p>
<p><a data-ref="sc29, vns1011, vnp1004, ms18Sn_1192"><i>Jātiṃ gottañca lakkhaṇaṃ,</i></a><br>
<a><i>Mante sisse punāpare;</i></a><br>
<a><i>Muddhaṃ muddhādhipātañca,</i></a><br>
<a><i>Manasāyeva pucchatha.</i></a></p>
<p><a data-ref="sc30, vns1012, vnp1005, ms18Sn_1193"><i>Anāvaraṇadassāvī,</i></a><br>
<a><i>Yadi buddho bhavissati;</i></a><br>
<a><i>Manasā pucchite pañhe,</i></a><br>
<a><i>Vācāya vissajessati”.</i></a></p>
<p><a data-ref="sc31, vns1013, vnp1006, ms18Sn_1194"><i>Bāvarissa vaco sutvā,</i></a><br>
<a><i>Sissā soḷasa brāhmaṇā;</i></a><br>
<a><i>Ajito tissametteyyo,</i></a><br>
<a><i>Puṇṇako atha mettagū.</i></a></p>
<p><a data-ref="sc32, vns1014, vnp1007, pts-vp-pli194, ms18Sn_1195"><i>Dhotako upasīvo ca,</i></a><br>
<a><i>Nando ca atha hemako;</i></a><br>
<a><i>Todeyya-kappā dubhayo,</i></a><br>
<a><i>Jatukaṇṇī ca paṇḍito.</i></a></p>
<p><a data-ref="sc33, vns1015, vnp1008, ms18Sn_1196"><i>Bhadrāvudho udayo ca,</i></a><br>
<a><i>Posālo cāpi brāhmaṇo;</i></a><br>
<a><i>Mogharājā ca medhāvī,</i></a><br>
<a><i>Piṅgiyo ca mahāisi.</i></a></p>
<p><a data-ref="sc34, vns1016, vnp1009, ms18Sn_1197"><i>Paccekagaṇino sabbe,</i></a><br>
<a><i>Sabbalokassa vissutā;</i></a><br>
<a><i>Jhāyī jhānaratā dhīrā,</i></a><br>
<a><i>Pubbavāsanavāsitā.</i></a></p>
<p><a data-ref="sc35, vns1017, vnp1010, ms18Sn_1198"><i>Bāvariṃ abhivādetvā,</i></a><br>
<a><i>Katvā ca naṃ padakkhiṇaṃ;</i></a><br>
<a><i>Jaṭājinadharā sabbe,</i></a><br>
<a><i>Pakkāmuṃ uttarāmukhā.</i></a></p>
<p><a data-ref="sc36, vns1018, vnp1011, ms18Sn_1199"><i>Aḷakassa patiṭṭhānaṃ,</i></a><br>
<a data-var="Purimāhissatiṃ → purimaṃ māhissatiṃ (bj, pts-vp-pli1); puraṃ māhissatiṃ (sya-all)"><i>Purimāhissatiṃ tadā;</i></a><br>
<a><i>Ujjeniñcāpi gonaddhaṃ,</i></a><br>
<a><i>Vedisaṃ vanasavhayaṃ.</i></a></p>
<p><a data-ref="sc37, vns1019, vnp1012, ms18Sn_1200"><i>Kosambiñcāpi sāketaṃ,</i></a><br>
<a><i>Sāvatthiñca puruttamaṃ;</i></a><br>
<a><i>Setabyaṃ kapilavatthuṃ,</i></a><br>
<a><i>Kusinārañca mandiraṃ.</i></a></p>
<p><a data-ref="sc38, vns1020, vnp1013, ms18Sn_1201"><i>Pāvañca bhoganagaraṃ,</i></a><br>
<a><i>Vesāliṃ māgadhaṃ puraṃ;</i></a><br>
<a><i>Pāsāṇakaṃ cetiyañca,</i></a><br>
<a><i>Ramaṇīyaṃ manoramaṃ.</i></a></p>
<p><a data-ref="sc39, vns1021, vnp1014, pts-vp-pli195, ms18Sn_1202"><i>Tasitovudakaṃ sītaṃ,</i></a><br>
<a><i>Mahālābhaṃva vāṇijo;</i></a><br>
<a><i>Chāyaṃ ghammābhitattova,</i></a><br>
<a><i>Turitā pabbatamāruhuṃ.</i></a></p>
<p><a data-ref="sc40, vns1022, vnp1015, ms18Sn_1203"><i>Bhagavā tamhi samaye,</i></a><br>
<a><i>Bhikkhusaṅghapurakkhato;</i></a><br>
<a><i>Bhikkhūnaṃ dhammaṃ deseti,</i></a><br>
<a><i>Sīhova nadatī vane.</i></a></p>
<p><a data-ref="sc41, vns1023, vnp1016, ms18Sn_1204"><i>Ajito addasa buddhaṃ,</i></a><br>
<a data-var="Sataraṃsiṃva → vītaraṃsiṃva (si, sya-all); vītaraṃsiva (pts-vp-pli1); sataraṃsīva (mr); pītaraṃsiṃva (^cnd1#42 [Vatthugāthā])"><i>Sataraṃsiṃva bhāṇumaṃ;</i></a><br>
<a><i>Candaṃ yathā pannarase,</i></a><br>
<a><i>Pāripūriṃ upāgataṃ.</i></a></p>
<p><a data-ref="sc42, vns1024, vnp1017, ms18Sn_1205"><i>Athassa gatte disvāna,</i></a><br>
<a><i>Paripūrañca byañjanaṃ;</i></a><br>
<a><i>Ekamantaṃ ṭhito haṭṭho,</i></a><br>
<a><i>Manopañhe apucchatha.</i></a></p>
<p><a data-var="jammanaṃ → jappanaṃ (mr)" data-ref="sc43, vns1025, vnp1018, ms18Sn_1206"><i>“Ādissa jammanaṃ brūhi,</i></a><br>
<a><i>Gottaṃ brūhi salakkhaṇaṃ;</i></a><br>
<a><i>Mantesu pāramiṃ brūhi,</i></a><br>
<a><i>Kati vāceti brāhmaṇo”.</i></a></p>
<p><a data-ref="sc44, vns1026, vnp1019, ms18Sn_1207"><i>“Vīsaṃ vassasataṃ āyu,</i></a><br>
<a><i>So ca gottena bāvarī;</i></a><br>
<a><i>Tīṇissa lakkhaṇā gatte,</i></a><br>
<a><i>Tiṇṇaṃ vedāna pāragū.</i></a></p>
<p><a data-ref="sc45, vns1027, vnp1020, ms18Sn_1208"><i>Lakkhaṇe itihāse ca,</i></a><br>
<a><i>Sanighaṇḍusakeṭubhe;</i></a><br>
<a><i>Pañcasatāni vāceti,</i></a><br>
<a><i>Sadhamme pāramiṃ gato”.</i></a></p>
<p><a data-ref="sc46, vns1028, vnp1021, pts-vp-pli196, ms18Sn_1209"><i>“Lakkhaṇānaṃ pavicayaṃ,</i></a><br>
<a><i>Bāvarissa naruttama;</i></a><br>
<a data-var="Kaṅkhacchida → taṇhacchida (bahūsu)"><i>Kaṅkhacchida pakāsehi,</i></a><br>
<a><i>Mā no kaṅkhāyitaṃ ahu”.</i></a></p>
<p><a data-ref="sc47, vns1029, vnp1022, ms18Sn_1210"><i>“Mukhaṃ jivhāya chādeti,</i></a><br>
<a><i>Uṇṇassa bhamukantare;</i></a><br>
<a><i>Kosohitaṃ vatthaguyhaṃ,</i></a><br>
<a><i>Evaṃ jānāhi māṇava”.</i></a></p>
<p><a data-ref="sc48, vns1030, vnp1023, ms18Sn_1211"><i>Pucchañhi kiñci asuṇanto,</i></a><br>
<a><i>Sutvā pañhe viyākate;</i></a><br>
<a><i>Vicinteti jano sabbo,</i></a><br>
<a><i>Vedajāto katañjalī.</i></a></p>
<p><a data-ref="sc49, vns1031, vnp1024, ms18Sn_1212"><i>“Ko nu devo vā brahmā vā,</i></a><br>
<a><i>Indo vāpi sujampati;</i></a><br>
<a><i>Manasā pucchite pañhe,</i></a><br>
<a><i>Kametaṃ paṭibhāsati”.</i></a></p>
<p><a data-ref="sc50, vns1032, vnp1025, ms18Sn_1213"><i>“Muddhaṃ muddhādhipātañca,</i></a><br>
<a><i>Bāvarī paripucchati;</i></a><br>
<a><i>Taṃ byākarohi bhagavā,</i></a><br>
<a><i>Kaṅkhaṃ vinaya no ise”.</i></a></p>
<p><a data-ref="sc51, vns1033, vnp1026, ms18Sn_1214"><i>“Avijjā muddhāti jānāhi,</i></a><br>
<a><i>Vijjā muddhādhipātinī;</i></a><br>
<a><i>Saddhāsatisamādhīhi,</i></a><br>
<a><i>Chandaviriyena saṃyutā”.</i></a></p>
<p><a data-ref="sc52, vns1034, vnp1027, ms18Sn_1215"><i>Tato vedena mahatā,</i></a><br>
<a><i>Santhambhitvāna māṇavo;</i></a><br>
<a><i>Ekaṃsaṃ ajinaṃ katvā,</i></a><br>
<a><i>Pādesu sirasā pati.</i></a></p>
<p><a data-ref="sc53, vns1035, vnp1028, ms18Sn_1216"><i>“Bāvarī brāhmaṇo bhoto,</i></a><br>
<a><i>Saha sissehi mārisa;</i></a><br>
<a><i>Udaggacitto sumano,</i></a><br>
<a><i>Pāde vandati cakkhuma”.</i></a></p>
<p><a data-ref="sc54, vns1036, vnp1029, pts-vp-pli197, ms18Sn_1217"><i>“Sukhito bāvarī hotu,</i></a><br>
<a><i>Saha sissehi brāhmaṇo;</i></a><br>
<a><i>Tvañcāpi sukhito hohi,</i></a><br>
<a><i>Ciraṃ jīvāhi māṇava.</i></a></p>
<p><a data-ref="sc55, vns1037, vnp1030, ms18Sn_1218"><i>Bāvarissa ca tuyhaṃ vā,</i></a><br>
<a><i>Sabbesaṃ sabbasaṃsayaṃ;</i></a><br>
<a><i>Katāvakāsā pucchavho,</i></a><br>
<a><i>Yaṃ kiñci manasicchatha”.</i></a></p>
<p><a data-ref="sc56, vns1038, vnp1031, ms18Sn_1219"><i>Sambuddhena katokāso,</i></a><br>
<a><i>Nisīditvāna pañjalī;</i></a><br>
<a><i>Ajito paṭhamaṃ pañhaṃ,</i></a><br>
<a><i>Tattha pucchi tathāgataṃ.</i></a></p>
</blockquote>
<p class="endsection"><a><i>Vatthugāthā niṭṭhitā.</i></a></p>
</article>
</section>
</div>
</body>
</html>
