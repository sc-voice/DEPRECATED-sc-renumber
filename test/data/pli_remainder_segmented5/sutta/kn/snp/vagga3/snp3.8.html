<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.8">
<article>
<div class="hgroup">
<p class="division"><a><i>Sutta Nipāta 3.8</i></a></p>
<h1><a><i>Sallasutta</i></a></h1>
</div>
<blockquote class="gatha">
<p><a data-ref="sc1, vns580, vnp574, ms18Sn_695"><i>Animittamanaññātaṃ,</i></a><br>
<a><i>maccānaṃ idha jīvitaṃ;</i></a><br>
<a><i>Kasirañca parittañca,</i></a><br>
<a><i>tañca dukkhena saṃyutaṃ.</i></a></p>
<p><a data-ref="sc2, vns581, vnp575, pts-vp-pli113, ms18Sn_696"><i>Na hi so upakkamo atthi,</i></a><br>
<a><i>yena jātā na miyyare;</i></a><br>
<a><i>Jarampi patvā maraṇaṃ,</i></a><br>
<a><i>evaṃdhammā hi pāṇino.</i></a></p>
<p><a data-ref="sc3, vns582, vnp576, ms18Sn_697"><i>Phalānamiva pakkānaṃ,</i></a><br>
<a data-var="pāto patanato → papatanā (bj, pts-vp-pli1)"><i>pāto patanato bhayaṃ;</i></a><br>
<a><i>Evaṃ jātāna maccānaṃ,</i></a><br>
<a><i>niccaṃ maraṇato bhayaṃ.</i></a></p>
<p><a data-ref="sc4, vns583, vnp577, ms18Sn_698"><i>Yathāpi kumbhakārassa,</i></a><br>
<a><i>katā mattikabhājanā;</i></a><br>
<a data-var="bhedanapariyantā → bhedapariyantā (sya-all)"><i>Sabbe bhedanapariyantā,</i></a><br>
<a><i>evaṃ maccāna jīvitaṃ.</i></a></p>
<p><a data-ref="sc5, vns584, vnp578, ms18Sn_699"><i>Daharā ca mahantā ca,</i></a><br>
<a><i>ye bālā ye ca paṇḍitā;</i></a><br>
<a><i>Sabbe maccuvasaṃ yanti,</i></a><br>
<a><i>sabbe maccuparāyaṇā.</i></a></p>
<p><a data-ref="sc6, vns585, vnp579, ms18Sn_700"><i>Tesaṃ maccuparetānaṃ,</i></a><br>
<a><i>gacchataṃ paralokato;</i></a><br>
<a><i>Na pitā tāyate puttaṃ,</i></a><br>
<a><i>ñātī vā pana ñātake.</i></a></p>
<p><a data-ref="sc7, vns586, vnp580, ms18Sn_701"><i>Pekkhataṃyeva ñātīnaṃ,</i></a><br>
<a><i>passa lālapataṃ puthu;</i></a><br>
<a><i>Ekamekova maccānaṃ,</i></a><br>
<a data-var="nīyati → niyyati (sya-all, pts-vp-pli1)"><i>govajjho viya nīyati.</i></a></p>
<p><a data-ref="sc8, vns587, vnp581, ms18Sn_702"><i>Evamabbhāhato loko,</i></a><br>
<a><i>Maccunā ca jarāya ca;</i></a><br>
<a><i>Tasmā dhīrā na socanti,</i></a><br>
<a><i>Viditvā lokapariyāyaṃ.</i></a></p>
<p><a data-ref="sc9, vns588, vnp582, ms18Sn_703"><i>Yassa maggaṃ na jānāsi,</i></a><br>
<a><i>āgatassa gatassa vā;</i></a><br>
<a><i>Ubho ante asampassaṃ,</i></a><br>
<a><i>niratthaṃ paridevasi.</i></a></p>
<p><a data-ref="sc10, vns589, vnp583, ms18Sn_704"><i>Paridevayamāno ce,</i></a><br>
<a><i>Kiñcidatthaṃ udabbahe;</i></a><br>
<a><i>Sammūḷho hiṃsamattānaṃ,</i></a><br>
<a><i>Kayirā ce naṃ vicakkhaṇo.</i></a></p>
<p><a data-ref="sc11, vns590, vnp584, ms18Sn_705"><i>Na hi ruṇṇena sokena,</i></a><br>
<a><i>Santiṃ pappoti cetaso;</i></a><br>
<a><i>Bhiyyassuppajjate dukkhaṃ,</i></a><br>
<a><i>Sarīraṃ cupahaññati.</i></a></p>
<p><a data-ref="sc12, vns591, vnp585, pts-vp-pli114, ms18Sn_706"><i>Kiso vivaṇṇo bhavati,</i></a><br>
<a><i>Hiṃsamattānamattanā;</i></a><br>
<a><i>Na tena petā pālenti,</i></a><br>
<a><i>Niratthā paridevanā.</i></a></p>
<p><a data-ref="sc13, vns592, vnp586, ms18Sn_707"><i>Sokamappajahaṃ jantu,</i></a><br>
<a><i>Bhiyyo dukkhaṃ nigacchati;</i></a><br>
<a data-var="kālaṅkataṃ → kālakataṃ (bj, sya-all, pts-vp-pli1)"><i>Anutthunanto kālaṅkataṃ,</i></a><br>
<a><i>Sokassa vasamanvagū.</i></a></p>
<p><a data-ref="sc14, vns593, vnp587, ms18Sn_708"><i>Aññepi passa gamine,</i></a><br>
<a><i>Yathākammupage nare;</i></a><br>
<a><i>Maccuno vasamāgamma,</i></a><br>
<a><i>Phandantevidha pāṇino.</i></a></p>
<p><a data-ref="sc15, vns594, vnp588, ms18Sn_709"><i>Yena yena hi maññanti,</i></a><br>
<a><i>Tato taṃ hoti aññathā;</i></a><br>
<a><i>Etādiso vinābhāvo,</i></a><br>
<a><i>Passa lokassa pariyāyaṃ.</i></a></p>
<p><a data-ref="sc16, vns595, vnp589, ms18Sn_710"><i>Api vassasataṃ jīve,</i></a><br>
<a><i>Bhiyyo vā pana māṇavo;</i></a><br>
<a><i>Ñātisaṅghā vinā hoti,</i></a><br>
<a><i>Jahāti idha jīvitaṃ.</i></a></p>
<p><a data-ref="sc17, vns596, vnp590, ms18Sn_711"><i>Tasmā arahato sutvā,</i></a><br>
<a><i>Vineyya paridevitaṃ;</i></a><br>
<a><i>Petaṃ kālaṅkataṃ disvā,</i></a><br>
<a><i>Neso labbhā mayā iti.</i></a></p>
<p><a data-ref="sc18, vns597, vnp591, ms18Sn_712"><i>Yathā saraṇamādittaṃ,</i></a><br>
<a data-var="parinibbaye → parinibbuto (bj, mr)"><i>Vārinā parinibbaye;</i></a><br>
<a><i>Evampi dhīro sapañño,</i></a><br>
<a><i>Paṇḍito kusalo naro;</i></a><br>
<a><i>Khippamuppatitaṃ sokaṃ,</i></a><br>
<a><i>Vāto tūlaṃva dhaṃsaye.</i></a></p>
<p><a data-ref="sc19, vns598, vnp592, ms18Sn_713"><i>Paridevaṃ pajappañca,</i></a><br>
<a><i>Domanassañca attano;</i></a><br>
<a><i>Attano sukhamesāno,</i></a><br>
<a><i>Abbahe sallamattano.</i></a></p>
<p><a data-ref="sc20, vns599, vnp593, ms18Sn_714"><i>Abbūḷhasallo asito,</i></a><br>
<a><i>santiṃ pappuyya cetaso;</i></a><br>
<a><i>Sabbasokaṃ atikkanto,</i></a><br>
<a><i>asoko hoti nibbutoti.</i></a></p>
</blockquote>
<p class="endsection"><a><i>Sallasuttaṃ aṭṭhamaṃ.</i></a></p>
</article>
</section>
</div>
</body>
</html>
