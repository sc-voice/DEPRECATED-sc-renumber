<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.4">
<article>
<div class="hgroup">
<p class="division"><a><i>Sutta Nipāta 3.4</i></a></p>
<h1><a data-var="Pūraḷāsa (sundarikabhāradvāja) sutta → sundarikabhāradvājasutta (bj, pts-vp-pli1, csp1ed); sundarikasuttaṃ (sya-all)"><i>Pūraḷāsa (sundarikabhāradvāja) sutta</i></a></h1>
</div>
<p><span class="evam"><a data-ref="sc1, pts-vp-pli80, ms18Sn_528"><i>Evaṃ me sutaṃ—</i></a></span> <a><i> ekaṃ samayaṃ bhagavā kosalesu viharati sundarikāya nadiyā tīre.</i></a> <a><i>Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati.</i></a> <a><i>Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi:</i></a> <a><i>“ko nu kho imaṃ habyasesaṃ bhuñjeyyā”ti?</i></a> <a><i>Addasā kho sundarikabhāradvājo brāhmaṇo bhagavantaṃ avidūre aññatarasmiṃ rukkhamūle sasīsaṃ pārutaṃ nisinnaṃ;</i></a> <a><i>disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami.</i></a></p>
<p><a data-ref="sc2, ms18Sn_529"><i>Atha kho bhagavā sundarikabhāradvājassa brāhmaṇassa padasaddena sīsaṃ vivari.</i></a> <a><i>Atha kho sundarikabhāradvājo brāhmaṇo:</i></a> <a><i>“muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi.</i></a> <a><i>Atha kho sundarikabhāradvājassa brāhmaṇassa etadahosi:</i></a> <a><i>“muṇḍāpi hi idhekacce brāhmaṇā bhavanti, yannūnāhaṃ upasaṅkamitvā jātiṃ puccheyyan”ti.</i></a> <a><i>Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca:</i></a> <a><i>“kiṃjacco bhavan”ti?</i></a></p>
<p><a data-ref="sc3, ms18Sn_530"><i>Atha kho bhagavā sundarikabhāradvājaṃ brāhmaṇaṃ gāthāhi ajjhabhāsi:</i></a></p>
<blockquote class="gatha">
<p><a data-ref="sc4, vns458, vnp455, ms18Sn_531"><i>“Na brāhmaṇo nomhi na rājaputto,</i></a><br>
<a><i>Na vessāyano uda koci nomhi;</i></a><br>
<a><i>Gottaṃ pariññāya puthujjanānaṃ,</i></a><br>
<a><i>Akiñcano manta carāmi loke.</i></a></p>
<p><a data-var="agaho → agiho (pts-vp-pli1); ageho (katthaci)" data-ref="sc5, vns459, vnp456, ms18Sn_532"><i>Saṅghāṭivāsī agaho carāmi,</i></a><br>
<a><i>Nivuttakeso abhinibbutatto;</i></a><br>
<a><i>Alippamāno idha māṇavehi,</i></a><br>
<a><i>Akallaṃ maṃ brāhmaṇa pucchasi gottapañhaṃ”.</i></a></p>
<p><a data-ref="sc6, vns460, vnp457, pts-vp-pli81, ms18Sn_533"><i>“Pucchanti ve bho brāhmaṇā brāhmaṇebhi,</i></a><br>
<a><i>Saha brāhmaṇo no bhavan”ti.</i></a></p>
<p><a data-ref="sc7, vns461, ms18Sn_534"><i>“Brāhmaṇo hi ce tvaṃ brūsi,</i></a><br>
<a><i>Mañca brūsi abrāhmaṇaṃ;</i></a><br>
<a><i>Taṃ taṃ sāvittiṃ pucchāmi,</i></a><br>
<a><i>Tipadaṃ catuvīsatakkharaṃ”.</i></a></p>
<p><a data-ref="sc8, vns462, vnp458, ms18Sn_535"><i>“Kiṃ nissitā isayo manujā,</i></a><br>
<a data-var="Khattiyā brāhmaṇā → paṭhamapādanto (bj)"><i>Khattiyā brāhmaṇā devatānaṃ;</i></a><br>
<a data-var="puthū idha loke → dutiyapādanto (bj); puthūdha loke (sya-all)"><i>Yaññamakappayiṃsu puthū idha loke”.</i></a></p>
<p><a data-ref="sc9, vns463, ms18Sn_536"><i>“Yadantagū vedagū yaññakāle,</i></a><br>
<a><i>Yassāhutiṃ labhe tassijjheti brūmi”.</i></a></p>
<p><a data-ref="sc10, vns464, vnp459, ms18Sn_537"><i>“Addhā hi tassa hutamijjhe,</i></a><br>
<span class="speaker"><a><i>(iti brāhmaṇo):</i></a></span><br>
<a><i>Yaṃ tādisaṃ vedagumaddasāma;</i></a><br>
<a><i>Tumhādisānañhi adassanena,</i></a><br>
<a><i>Añño jano bhuñjati pūraḷāsaṃ”.</i></a></p>
<p><a data-ref="sc11, vns465, vnp460, ms18Sn_538"><i>“Tasmātiha tvaṃ brāhmaṇa atthena,</i></a><br>
<a><i>Atthiko upasaṅkamma puccha;</i></a><br>
<a><i>Santaṃ vidhūmaṃ anīghaṃ nirāsaṃ,</i></a><br>
<a><i>Appevidha abhivinde sumedhaṃ”.</i></a></p>
<p><a data-ref="sc12, vns466, vnp461, pts-vp-pli82, ms18Sn_539"><i>“Yaññe ratohaṃ bho gotama,</i></a><br>
<a><i>Yaññaṃ yiṭṭhukāmo nāhaṃ pajānāmi;</i></a><br>
<a><i>Anusāsatu maṃ bhavaṃ,</i></a><br>
<a><i>Yattha hutaṃ ijjhate brūhi me taṃ”.</i></a></p>
</blockquote>
<p><a data-ref="sc13, ms18Sn_540"><i>“Tena hi tvaṃ, brāhmaṇa, odahassu sotaṃ; dhammaṃ te desessāmi—</i></a></p>
<blockquote class="gatha">
<p><a data-ref="sc14, vns467, vnp462, ms18Sn_541"><i>Mā jātiṃ pucchī caraṇañca puccha,</i></a><br>
<a><i>Kaṭṭhā have jāyati jātavedo;</i></a><br>
<a><i>Nīcākulīnopi munī dhitīmā,</i></a><br>
<a><i>Ājāniyo hoti hirīnisedho.</i></a></p>
<p><a data-ref="sc15, vns468, vnp463, ms18Sn_542"><i>Saccena danto damasā upeto,</i></a><br>
<a><i>Vedantagū vūsitabrahmacariyo;</i></a><br>
<a><i>Kālena tamhi habyaṃ pavecche,</i></a><br>
<a data-var="puññapekkho → puññapekho (bj, pts-vp-pli1)"><i>Yo brāhmaṇo puññapekkho yajetha.</i></a></p>
<p><a data-ref="sc16, vns469, vnp464, ms18Sn_543"><i>Ye kāme hitvā agahā caranti,</i></a><br>
<a><i>Susaññatattā tasaraṃva ujjuṃ;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc17, vns470, vnp465, ms18Sn_544"><i>Ye vītarāgā susamāhitindriyā,</i></a><br>
<a><i>Candova rāhuggahaṇā pamuttā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc18, vns471, vnp466, ms18Sn_545"><i>Asajjamānā vicaranti loke,</i></a><br>
<a><i>Sadā satā hitvā mamāyitāni;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc19, vns472, vnp467, pts-vp-pli83, ms18Sn_546"><i>Yo kāme hitvā abhibhuyyacārī,</i></a><br>
<a data-var="jātīmaraṇassa → jātimaraṇassa (bj)"><i>Yo vedi jātīmaraṇassa antaṃ;</i></a><br>
<a><i>Parinibbuto udakarahadova sīto,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc20, vns473, vnp468, ms18Sn_547"><i>Samo samehi visamehi dūre,</i></a><br>
<a><i>Tathāgato hoti anantapañño;</i></a><br>
<a><i>Anūpalitto idha vā huraṃ vā,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc21, vns474, vnp469, ms18Sn_548"><i>Yamhi na māyā vasati na māno,</i></a><br>
<a><i>Yo vītalobho amamo nirāso;</i></a><br>
<a><i>Paṇunnakodho abhinibbutatto,</i></a><br>
<a><i>Yo brāhmaṇo sokamalaṃ ahāsi;</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc22, vns475, vnp470, ms18Sn_549"><i>Nivesanaṃ yo manaso ahāsi,</i></a><br>
<a><i>Pariggahā yassa na santi keci;</i></a><br>
<a><i>Anupādiyāno idha vā huraṃ vā,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc23, vns476, vnp471, ms18Sn_550"><i>Samāhito yo udatāri oghaṃ,</i></a><br>
<a><i>Dhammaṃ caññāsi paramāya diṭṭhiyā;</i></a><br>
<a><i>Khīṇāsavo antimadehadhārī,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc24, vns477, vnp472, ms18Sn_551"><i>Bhavāsavā yassa vacī kharā ca,</i></a><br>
<a><i>Vidhūpitā atthagatā na santi;</i></a><br>
<a><i>Sa vedagū sabbadhi vippamutto,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc25, vns478, vnp473, pts-vp-pli84, ms18Sn_552"><i>Saṅgātigo yassa na santi saṅgā,</i></a><br>
<a><i>Yo mānasattesu amānasatto;</i></a><br>
<a><i>Dukkhaṃ pariññāya sakhettavatthuṃ,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc26, vns479, vnp474, ms18Sn_553"><i>Āsaṃ anissāya vivekadassī,</i></a><br>
<a><i>Paravediyaṃ diṭṭhimupātivatto;</i></a><br>
<a><i>Ārammaṇā yassa na santi keci,</i></a><br>
<a><i>Tathāgato arahati pūraḷāsaṃ.</i></a></p>
<p><a data-var="Paroparā → parovarā (bj, pts-vp-pli1)" data-ref="sc27, vns480, vnp475, ms18Sn_554"><i>Paroparā yassa samecca dhammā,</i></a><br>
<a><i>Vidhūpitā atthagatā na santi;</i></a><br>
<a><i>Santo upādānakhaye vimutto,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc28, vns481, vnp476, ms18Sn_555"><i>Saṃyojanaṃ jātikhayantadassī,</i></a><br>
<a><i>Yopānudi rāgapathaṃ asesaṃ;</i></a><br>
<a data-var="akāco → akāmo (bj, sya-all)"><i>Suddho nidoso vimalo akāco,</i></a><br>
<a><i>Tathāgato arahati pūraḷāsaṃ.</i></a></p>
<p><a data-var="attano attānaṃ → attanāttānaṃ (bj, sya-all)" data-ref="sc29, vns482, vnp477, ms18Sn_556"><i>Yo attano attānaṃ nānupassati,</i></a><br>
<a><i>Samāhito ujjugato ṭhitatto;</i></a><br>
<a><i>Sa ve anejo akhilo akaṅkho,</i></a><br>
<a><i>Tathāgato arahati pūraḷāsaṃ.</i></a></p>
<p><a data-ref="sc30, vns483, vnp478, ms18Sn_557"><i>Mohantarā yassa na santi keci,</i></a><br>
<a><i>Sabbesu dhammesu ca ñāṇadassī;</i></a><br>
<a><i>Sarīrañca antimaṃ dhāreti,</i></a><br>
<a><i>Patto ca sambodhimanuttaraṃ sivaṃ;</i></a><br>
<a><i>Ettāvatā yakkhassa suddhi,</i></a><br>
<a><i>Tathāgato arahati pūraḷāsaṃ”.</i></a></p>
<p><a data-var="Hutañca → hutaṃ ca (bj); huttañca (mr)" data-ref="sc31, vns484, vnp479, pts-vp-pli85, ms18Sn_558"><i>“Hutañca mayhaṃ hutamatthu saccaṃ,</i></a><br>
<a><i>Yaṃ tādisaṃ vedagunaṃ alatthaṃ;</i></a><br>
<a><i>Brahmā hi sakkhi paṭigaṇhātu me bhagavā,</i></a><br>
<a><i>Bhuñjatu me bhagavā pūraḷāsaṃ”.</i></a></p>
<p><a data-ref="sc32, vns485, vnp480, ms18Sn_559"><i>“Gāthābhigītaṃ me abhojaneyyaṃ,</i></a><br>
<a><i>Sampassataṃ brāhmaṇa nesa dhammo;</i></a><br>
<a><i>Gāthābhigītaṃ panudanti buddhā,</i></a><br>
<a><i>Dhamme satī brāhmaṇa vuttiresā.</i></a></p>
<p><a data-ref="sc33, vns486, vnp481, ms18Sn_560"><i>Aññena ca kevalinaṃ mahesiṃ,</i></a><br>
<a><i>Khīṇāsavaṃ kukkuccavūpasantaṃ;</i></a><br>
<a><i>Annena pānena upaṭṭhahassu,</i></a><br>
<a><i>Khettañhi taṃ puññapekkhassa hoti”.</i></a></p>
<p><a data-ref="sc34, vns487, vnp482, ms18Sn_561"><i>“Sādhāhaṃ bhagavā tathā vijaññaṃ,</i></a><br>
<a><i>Yo dakkhiṇaṃ bhuñjeyya mādisassa;</i></a><br>
<a><i>Yaṃ yaññakāle pariyesamāno,</i></a><br>
<a><i>Pappuyya tava sāsanaṃ”.</i></a></p>
<p><a data-ref="sc35, vns488, vnp483, ms18Sn_562"><i>“Sārambhā yassa vigatā,</i></a><br>
<a><i>Cittaṃ yassa anāvilaṃ;</i></a><br>
<a><i>Vippamutto ca kāmehi,</i></a><br>
<a><i>Thinaṃ yassa panūditaṃ.</i></a></p>
<p><a data-ref="sc36, vns489, vnp484, ms18Sn_563"><i>Sīmantānaṃ vinetāraṃ,</i></a><br>
<a><i>Jātimaraṇakovidaṃ;</i></a><br>
<a><i>Muniṃ moneyyasampannaṃ,</i></a><br>
<a><i>Tādisaṃ yaññamāgataṃ.</i></a></p>
<p><a data-var="Bhakuṭiṃ → bhukuṭiṃ (bj); bhākuṭiṃ (si ^mn21#12 [Kakacūpamasutta])" data-ref="sc37, vns490, vnp485, ms18Sn_564"><i>Bhakuṭiṃ vinayitvāna,</i></a><br>
<a><i>Pañjalikā namassatha;</i></a><br>
<a><i>Pūjetha annapānena,</i></a><br>
<a><i>Evaṃ ijjhanti dakkhiṇā”.</i></a></p>
<p><a data-ref="sc38, vns491, vnp486, pts-vp-pli86, ms18Sn_565"><i>“Buddho bhavaṃ arahati pūraḷāsaṃ,</i></a><br>
<a><i>Puññakhettamanuttaraṃ;</i></a><br>
<a><i>Āyāgo sabbalokassa,</i></a><br>
<a><i>Bhoto dinnaṃ mahapphalan”ti.</i></a></p>
</blockquote>
<p><a data-ref="sc39, ms18Sn_566"><i>Atha kho sundarikabhāradvājo brāhmaṇo bhagavantaṃ etadavoca:</i></a> <a><i>“abhikkantaṃ, bho gotama, abhikkantaṃ, bho gotama.</i></a> <a><i>Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito.</i></a> <a><i>Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca.</i></a> <a><i>Labheyyāhaṃ bhoto gotamassa santike pabbajjaṃ, labheyyaṃ upasampadan”ti.</i></a> <a><i>Alattha kho sundarikabhāradvājo brāhmaṇo …pe…</i></a> <a><i>arahataṃ ahosīti.</i></a></p>
<p class="endsection"><a><i>Sundarikabhāradvājasuttaṃ catutthaṃ.</i></a></p>
</article>
</section>
</div>
</body>
</html>
