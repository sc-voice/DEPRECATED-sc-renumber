<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.2">
<article>
<div class="hgroup">
<p class="division"><a><i>Sutta Nipāta 3.2</i></a></p>
<h1><a><i>Padhānasutta</i></a></h1>
</div>
<blockquote class="gatha">
<p><a data-ref="sc1, vns428, vnp425, ms18Sn_493"><i>“Taṃ maṃ padhānapahitattaṃ,</i></a><br>
<a><i>nadiṃ nerañjaraṃ pati;</i></a><br>
<a><i>Viparakkamma jhāyantaṃ,</i></a><br>
<a><i>yogakkhemassa pattiyā.</i></a></p>
<p><a data-ref="sc2, vns429, vnp426, ms18Sn_494"><i>Namucī karuṇaṃ vācaṃ,</i></a><br>
<a><i>bhāsamāno upāgami;</i></a><br>
<a><i>‘Kiso tvamasi dubbaṇṇo,</i></a><br>
<a><i>santike maraṇaṃ tava.</i></a></p>
<p><a data-ref="sc3, vns430, vnp427, ms18Sn_495"><i>Sahassabhāgo maraṇassa,</i></a><br>
<a><i>ekaṃso tava jīvitaṃ;</i></a><br>
<a><i>Jīva bho jīvitaṃ seyyo,</i></a><br>
<a><i>jīvaṃ puññāni kāhasi.</i></a></p>
<p><a data-ref="sc4, vns431, vnp428, pts-vp-pli75, ms18Sn_496"><i>Carato ca te brahmacariyaṃ,</i></a><br>
<a><i>Aggihuttañca jūhato;</i></a><br>
<a><i>Pahūtaṃ cīyate puññaṃ,</i></a><br>
<a><i>Kiṃ padhānena kāhasi.</i></a></p>
<p><a data-ref="sc5, vns432, vnp429, ms18Sn_497"><i>Duggo maggo padhānāya,</i></a><br>
<a><i>dukkaro durabhisambhavo’”;</i></a><br>
<a><i>Imā gāthā bhaṇaṃ māro,</i></a><br>
<a><i>aṭṭhā buddhassa santike.</i></a></p>
<p><a data-ref="sc6, vns433, vnp430, ms18Sn_498"><i>Taṃ tathāvādinaṃ māraṃ,</i></a><br>
<a><i>bhagavā etadabravi;</i></a><br>
<a><i>“Pamattabandhu pāpima,</i></a><br>
<a data-var="yenatthena → senatthena (?) | attano atthena (aṭṭha.)"><i>yenatthena idhāgato.</i></a></p>
<p><a data-var="Aṇumattopi → aṇumattenapi (bj, pts-vp-pli1)" data-ref="sc7, vns434, vnp431, ms18Sn_499"><i>Aṇumattopi puññena,</i></a><br>
<a><i>Attho mayhaṃ na vijjati;</i></a><br>
<a><i>Yesañca attho puññena,</i></a><br>
<a><i>Te māro vattumarahati.</i></a></p>
<p><a data-var="tathā → tapo (sya-all, mr); tato (pts-vp-pli1)" data-ref="sc8, vns435, vnp432, ms18Sn_500"><i>Atthi saddhā tathā viriyaṃ,</i></a><br>
<a><i>paññā ca mama vijjati;</i></a><br>
<a><i>Evaṃ maṃ pahitattampi,</i></a><br>
<a><i>kiṃ jīvamanupucchasi.</i></a></p>
<p><a data-ref="sc9, vns436, vnp433, ms18Sn_501"><i>Nadīnamapi sotāni,</i></a><br>
<a><i>ayaṃ vāto visosaye;</i></a><br>
<a><i>Kiñca me pahitattassa,</i></a><br>
<a><i>lohitaṃ nupasussaye.</i></a></p>
<p><a data-ref="sc10, vns437, vnp434, ms18Sn_502"><i>Lohite sussamānamhi,</i></a><br>
<a><i>Pittaṃ semhañca sussati;</i></a><br>
<a><i>Maṃsesu khīyamānesu,</i></a><br>
<a><i>Bhiyyo cittaṃ pasīdati;</i></a><br>
<a><i>Bhiyyo sati ca paññā ca,</i></a><br>
<a><i>Samādhi mama tiṭṭhati.</i></a></p>
<p><a data-ref="sc11, vns438, vnp435, ms18Sn_503"><i>Tassa mevaṃ viharato,</i></a><br>
<a><i>Pattassuttamavedanaṃ;</i></a><br>
<a data-var="Kāmesu → kāme (bj, sya-all)"><i>Kāmesu nāpekkhate cittaṃ,</i></a><br>
<a><i>Passa sattassa suddhataṃ.</i></a></p>
<p><a data-ref="sc12, vns439, vnp436, pts-vp-pli76, ms18Sn_504"><i>Kāmā te paṭhamā senā,</i></a><br>
<a><i>Dutiyā arati vuccati;</i></a><br>
<a><i>Tatiyā khuppipāsā te,</i></a><br>
<a><i>Catutthī taṇhā pavuccati.</i></a></p>
<p><a data-var="Pañcamaṃ → pañcamī (bj, pts-vp-pli1)" data-ref="sc13, vns440, vnp437, ms18Sn_505"><i>Pañcamaṃ thinamiddhaṃ te,</i></a><br>
<a><i>Chaṭṭhā bhīrū pavuccati;</i></a><br>
<a><i>Sattamī vicikicchā te,</i></a><br>
<a><i>Makkho thambho te aṭṭhamo.</i></a></p>
<p><a data-ref="sc14, vns441, vnp438, ms18Sn_506"><i>Lābho siloko sakkāro,</i></a><br>
<a><i>Micchāladdho ca yo yaso;</i></a><br>
<a><i>Yo cattānaṃ samukkaṃse,</i></a><br>
<a><i>Pare ca avajānati.</i></a></p>
<p><a data-ref="sc15, vns442, vnp439, ms18Sn_507"><i>Esā namuci te senā,</i></a><br>
<a><i>Kaṇhassābhippahārinī;</i></a><br>
<a><i>Na naṃ asūro jināti,</i></a><br>
<a><i>Jetvā ca labhate sukhaṃ.</i></a></p>
<p><a data-ref="sc16, vns443, vnp440, ms18Sn_508"><i>Esa muñjaṃ parihare,</i></a><br>
<a data-var="mama → idha (pts-vp-pli1, mr)"><i>Dhiratthu mama jīvitaṃ;</i></a><br>
<a><i>Saṅgāme me mataṃ seyyo,</i></a><br>
<a><i>Yañce jīve parājito.</i></a></p>
<p><a data-ref="sc17, vns444, vnp441, ms18Sn_509"><i>Pagāḷhettha na dissanti,</i></a><br>
<a><i>Eke samaṇabrāhmaṇā;</i></a><br>
<a><i>Tañca maggaṃ na jānanti,</i></a><br>
<a><i>Yena gacchanti subbatā.</i></a></p>
<p><a data-ref="sc18, vns445, vnp442, ms18Sn_510"><i>Samantā dhajiniṃ disvā,</i></a><br>
<a><i>Yuttaṃ māraṃ savāhanaṃ;</i></a><br>
<a><i>Yuddhāya paccuggacchāmi,</i></a><br>
<a><i>Mā maṃ ṭhānā acāvayi.</i></a></p>
<p><a data-ref="sc19, vns446, vnp443, pts-vp-pli77, ms18Sn_511"><i>Yaṃ te taṃ nappasahati,</i></a><br>
<a><i>Senaṃ loko sadevako;</i></a><br>
<a data-var="bhecchāmi → gacchāmi (bj, pts-vp-pli1); vecchāmi (sya-all); vajjhāmi (mr)"><i>Taṃ te paññāya bhecchāmi,</i></a><br>
<a data-var="pattaṃva asmanā → pakkaṃva amhanā (sya-all, mr); pattaṃ va amhanā (pts-vp-pli1)"><i>Āmaṃ pattaṃva asmanā.</i></a></p>
<p><a data-var="Vasīkaritvā → vasiṃ karitvā (bahūsu)" data-ref="sc20, vns447, vnp444, ms18Sn_512"><i>Vasīkaritvā saṅkappaṃ,</i></a><br>
<a><i>Satiñca sūpatiṭṭhitaṃ;</i></a><br>
<a><i>Raṭṭhā raṭṭhaṃ vicarissaṃ,</i></a><br>
<a><i>Sāvake vinayaṃ puthū.</i></a></p>
<p><a data-ref="sc21, vns448, vnp445, ms18Sn_513"><i>Te appamattā pahitattā,</i></a><br>
<a><i>Mama sāsanakārakā;</i></a><br>
<a data-var="Akāmassa → akāmā (mr)"><i>Akāmassa te gamissanti,</i></a><br>
<a><i>Yattha gantvā na socare”.</i></a></p>
<p><a data-ref="sc22, vns449, vnp446, ms18Sn_514"><i>“Satta vassāni bhagavantaṃ,</i></a><br>
<a><i>Anubandhiṃ padāpadaṃ;</i></a><br>
<a><i>Otāraṃ nādhigacchissaṃ,</i></a><br>
<a><i>Sambuddhassa satīmato.</i></a></p>
<p><a data-ref="sc23, vns450, vnp447, ms18Sn_515"><i>Medavaṇṇaṃva pāsāṇaṃ,</i></a><br>
<a><i>Vāyaso anupariyagā;</i></a><br>
<a data-var="muduṃ → mudu (bj, pts-vp-pli1)"><i>Apettha muduṃ vindema,</i></a><br>
<a><i>Api assādanā siyā.</i></a></p>
<p><a data-ref="sc24, vns451, vnp448, ms18Sn_516"><i>Aladdhā tattha assādaṃ,</i></a><br>
<a><i>Vāyasetto apakkami;</i></a><br>
<a><i>Kākova selamāsajja,</i></a><br>
<a><i>Nibbijjāpema gotamaṃ”.</i></a></p>
<p><a data-ref="sc25, vns452, vnp449, pts-vp-pli78, ms18Sn_517"><i>Tassa sokaparetassa,</i></a><br>
<a><i>Vīṇā kacchā abhassatha;</i></a><br>
<a><i>Tato so dummano yakkho,</i></a><br>
<a><i>Tatthevantaradhāyathāti.</i></a></p>
</blockquote>
<p class="endsection"><a><i>Padhānasuttaṃ dutiyaṃ.</i></a></p>
</article>
</section>
</div>
</body>
</html>
