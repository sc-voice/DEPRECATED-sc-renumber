<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.11">
<article>
<div class="hgroup">
<p class="division"><a><i>Sutta Nipāta 3.11</i></a></p>
<h1><a><i>Nālakasutta</i></a></h1>
</div>
<blockquote class="gatha">
<p><a data-ref="sc1, vns685, vnp679, ms18Sn_817"><i>Ānandajāte tidasagaṇe patīte,</i></a><br>
<a><i>Sakkañca indaṃ sucivasane ca deve;</i></a><br>
<a><i>Dussaṃ gahetvā atiriva thomayante,</i></a><br>
<a><i>Asito isi addasa divāvihāre.</i></a></p>
<p><a data-ref="sc2, vns686, vnp680, pts-vp-pli132, ms18Sn_818"><i>Disvāna deve muditamane udagge,</i></a><br>
<a data-var="karitvāna idamavoca → karitvā idamavocāsi (bj, pts-vp-pli1)"><i>Cittiṃ karitvāna idamavoca tattha;</i></a><br>
<a><i>“Kiṃ devasaṅgho atiriva kalyarūpo,</i></a><br>
<a data-var="ramayatha → bhamayatha (bj, pts-vp-pli1)"><i>Dussaṃ gahetvā ramayatha kiṃ paṭicca.</i></a></p>
<p><a data-ref="sc3, vns687, vnp681, ms18Sn_819"><i>Yadāpi āsī asurehi saṅgamo,</i></a><br>
<a><i>Jayo surānaṃ asurā parājitā;</i></a><br>
<a><i>Tadāpi netādiso lomahaṃsano,</i></a><br>
<a><i>Kimabbhutaṃ daṭṭhu marū pamoditā.</i></a></p>
<p><a data-ref="sc4, vns688, vnp682, ms18Sn_820"><i>Seḷenti gāyanti ca vādayanti ca,</i></a><br>
<a data-var="phoṭenti → poṭhenti (bj, pts-vp-pli1); pothenti (mr)"><i>Bhujāni phoṭenti ca naccayanti ca;</i></a><br>
<a><i>Pucchāmi vohaṃ merumuddhavāsine,</i></a><br>
<a><i>Dhunātha me saṃsayaṃ khippa mārisā”.</i></a></p>
<p><a data-ref="sc5, vns689, vnp683, ms18Sn_821"><i>“So bodhisatto ratanavaro atulyo,</i></a><br>
<a data-var="hitasukhatthāya → hitasubhatāya (bj); hitasukhatāya (sya-all, pts-vp-pli1)"><i>Manussaloke hitasukhatthāya jāto;</i></a><br>
<a><i>Sakyāna gāme janapade lumbineyye,</i></a><br>
<a><i>Tenamha tuṭṭhā atiriva kalyarūpā.</i></a></p>
<p><a data-ref="sc6, vns690, vnp684, pts-vp-pli133, ms18Sn_822"><i>So sabbasattuttamo aggapuggalo,</i></a><br>
<a><i>Narāsabho sabbapajānamuttamo;</i></a><br>
<a><i>Vattessati cakkamisivhaye vane,</i></a><br>
<a><i>Nadaṃva sīho balavā migābhibhū”.</i></a></p>
<p><a data-ref="sc7, vns691, vnp685, ms18Sn_823"><i>Taṃ saddaṃ sutvā turitamavasarī so,</i></a><br>
<a data-var="upāvisi → upāgami (bj, pts-vp-pli1)"><i>Suddhodanassa tada bhavanaṃ upāvisi;</i></a><br>
<a><i>Nisajja tattha idamavocāsi sakye,</i></a><br>
<a><i>“Kuhiṃ kumāro ahamapi daṭṭhukāmo”.</i></a></p>
<p><a data-ref="sc8, vns692, vnp686, ms18Sn_824"><i>Tato kumāraṃ jalitamiva suvaṇṇaṃ,</i></a><br>
<a data-var="sukusalasampahaṭṭhaṃ → sukusalena sampahaṭṭhaṃ (mr)"><i>Ukkāmukheva sukusalasampahaṭṭhaṃ;</i></a><br>
<a data-var="Daddallamānaṃ → daddaḷhamānaṃ (mr)"><i>Daddallamānaṃ siriyā anomavaṇṇaṃ,</i></a><br>
<a><i>Dassesu puttaṃ asitavhayassa sakyā.</i></a></p>
<p><a data-ref="sc9, vns693, vnp687, ms18Sn_825"><i>Disvā kumāraṃ sikhimiva pajjalantaṃ,</i></a><br>
<a><i>Tārāsabhaṃva nabhasigamaṃ visuddhaṃ;</i></a><br>
<a><i>Suriyaṃ tapantaṃ saradarivabbhamuttaṃ,</i></a><br>
<a><i>Ānandajāto vipulamalattha pītiṃ.</i></a></p>
<p><a data-ref="sc10, vns694, vnp688, ms18Sn_826"><i>Anekasākhañca sahassamaṇḍalaṃ,</i></a><br>
<a><i>Chattaṃ marū dhārayumantalikkhe;</i></a><br>
<a><i>Suvaṇṇadaṇḍā vītipatanti cāmarā,</i></a><br>
<a><i>Na dissare cāmarachattagāhakā.</i></a></p>
<p><a data-ref="sc11, vns695, vnp689, pts-vp-pli134, ms18Sn_827"><i>Disvā jaṭī kaṇhasirivhayo isi,</i></a><br>
<a><i>Suvaṇṇanikkhaṃ viya paṇḍukambale;</i></a><br>
<a data-var="dhariyanta → dhārayantaṃ (bj, mr); dhārayanta (sya-all)"><i>Setañca chattaṃ dhariyanta muddhani,</i></a><br>
<a><i>Udaggacitto sumano paṭiggahe.</i></a></p>
<p><a data-ref="sc12, vns696, vnp690, ms18Sn_828"><i>Paṭiggahetvā pana sakyapuṅgavaṃ,</i></a><br>
<a data-var="Jigīsako → jigiṃsako (bj, sya-all, pts-vp-pli1); jigiṃsato (mr)"><i>Jigīsako lakkhaṇamantapāragū;</i></a><br>
<a><i>Pasannacitto giramabbhudīrayi,</i></a><br>
<a data-var="dvipadānamuttamo → dipadānamuttamo (bj, sya-all, pts-vp-pli1)"><i>“Anuttarāyaṃ dvipadānamuttamo”.</i></a></p>
<p><a data-ref="sc13, vns697, vnp691, ms18Sn_829"><i>Athattano gamanamanussaranto,</i></a><br>
<a><i>Akalyarūpo gaḷayati assukāni;</i></a><br>
<a><i>Disvāna sakyā isimavocuṃ rudantaṃ,</i></a><br>
<a><i>“No ce kumāre bhavissati antarāyo”.</i></a></p>
<p><a data-ref="sc14, vns698, vnp692, ms18Sn_830"><i>Disvāna sakye isimavoca akalye,</i></a><br>
<a><i>“Nāhaṃ kumāre ahitamanussarāmi;</i></a><br>
<a><i>Na cāpimassa bhavissati antarāyo,</i></a><br>
<a data-var="adhimānasā → adhimanasā (sya-all, pts-vp-pli1)"><i>Na orakāyaṃ adhimānasā bhavātha.</i></a></p>
<p><a data-ref="sc15, vns699, vnp693, ms18Sn_831"><i>Sambodhiyaggaṃ phusissatāyaṃ kumāro,</i></a><br>
<a><i>So dhammacakkaṃ paramavisuddhadassī;</i></a><br>
<a><i>Vattessatāyaṃ bahujanahitānukampī,</i></a><br>
<a><i>Vitthārikassa bhavissati brahmacariyaṃ.</i></a></p>
<p><a data-ref="sc16, vns700, vnp694, pts-vp-pli135, ms18Sn_832"><i>Mamañca āyu na ciramidhāvaseso,</i></a><br>
<a><i>Athantarā me bhavissati kālakiriyā;</i></a><br>
<a data-var="sossaṃ → sussaṃ (si, sya-all, pts-vp-pli1)"><i>Sohaṃ na sossaṃ asamadhurassa dhammaṃ,</i></a><br>
<a><i>Tenamhi aṭṭo byasanaṅgato aghāvī”.</i></a></p>
<p><a data-ref="sc17, vns701, vnp695, ms18Sn_833"><i>So sākiyānaṃ vipulaṃ janetvā pītiṃ,</i></a><br>
<a data-var="niggamā → niragamā (bj, sya-all); nigamā (si); niragama (pts-vp-pli1)"><i>Antepuramhā niggamā brahmacārī;</i></a><br>
<a><i>So bhāgineyyaṃ sayaṃ anukampamāno,</i></a><br>
<a><i>Samādapesi asamadhurassa dhamme.</i></a></p>
<p><a data-var="yada → yadi (sya-all, mr)" data-ref="sc18, vns702, vnp696, ms18Sn_834"><i>“Buddhoti ghosaṃ yada parato suṇāsi,</i></a><br>
<a><i>Sambodhipatto vivarati dhammamaggaṃ;</i></a><br>
<a data-var="samayaṃ paripucchamāno → samayaṃ paripucchiyāno (bj, pts-vp-pli1); sayaṃ paripucchamāno (sya-all)"><i>Gantvāna tattha samayaṃ paripucchamāno,</i></a><br>
<a><i>Carassu tasmiṃ bhagavati brahmacariyaṃ”.</i></a></p>
<p><a data-ref="sc19, vns703, vnp697, ms18Sn_835"><i>Tenānusiṭṭho hitamanena tādinā,</i></a><br>
<a><i>Anāgate paramavisuddhadassinā;</i></a><br>
<a><i>So nālako upacitapuññasañcayo,</i></a><br>
<a data-var="patikkhaṃ → pati + ikkhaṃ ="><i>Jinaṃ patikkhaṃ parivasi rakkhitindriyo.</i></a></p>
<p><a data-ref="sc20, vns704, vnp698, pts-vp-pli136, ms18Sn_836"><i>Sutvāna ghosaṃ jinavaracakkavattane,</i></a><br>
<a><i>Gantvāna disvā isinisabhaṃ pasanno;</i></a><br>
<a><i>Moneyyaseṭṭhaṃ munipavaraṃ apucchi,</i></a><br>
<a><i>Samāgate asitāvhayassa sāsaneti.</i></a></p>
</blockquote>
<p class="endsection"><a><i>Vatthugāthā niṭṭhitā.</i></a></p>
<blockquote class="gatha">
<p><a data-ref="sc21, vns705, vnp699, ms18Sn_838"><i>“Aññātametaṃ vacanaṃ,</i></a><br>
<a><i>Asitassa yathātathaṃ;</i></a><br>
<a><i>Taṃ taṃ gotama pucchāmi,</i></a><br>
<a><i>Sabbadhammāna pāraguṃ.</i></a></p>
<p><a data-ref="sc22, vns706, vnp700, ms18Sn_839"><i>Anagāriyupetassa,</i></a><br>
<a><i>Bhikkhācariyaṃ jigīsato;</i></a><br>
<a><i>Muni pabrūhi me puṭṭho,</i></a><br>
<a><i>Moneyyaṃ uttamaṃ padaṃ”.</i></a></p>
<p><a data-ref="sc23, vns707, vnp701, ms18Sn_840"><i>“Moneyyaṃ te upaññissaṃ,</i></a><br>
<span class="speaker"><a><i>(iti bhagavā):</i></a></span><br>
<a><i>Dukkaraṃ durabhisambhavaṃ;</i></a><br>
<a><i>Handa te naṃ pavakkhāmi,</i></a><br>
<a><i>Santhambhassu daḷho bhava.</i></a></p>
<p><a data-ref="sc24, vns708, vnp702, ms18Sn_841"><i>Samānabhāgaṃ kubbetha,</i></a><br>
<a><i>Gāme akkuṭṭhavanditaṃ;</i></a><br>
<a><i>Manopadosaṃ rakkheyya,</i></a><br>
<a><i>Santo anuṇṇato care.</i></a></p>
<p><a data-ref="sc25, vns709, vnp703, pts-vp-pli137, ms18Sn_842"><i>Uccāvacā niccharanti,</i></a><br>
<a><i>Dāye aggisikhūpamā;</i></a><br>
<a><i>Nāriyo muniṃ palobhenti,</i></a><br>
<a><i>Tā su taṃ mā palobhayuṃ.</i></a></p>
<p><a data-ref="sc26, vns710, vnp704, ms18Sn_843"><i>Virato methunā dhammā,</i></a><br>
<a data-var="paropare → parovare (bj, pts-vp-pli1); varāvare (sya-all)"><i>Hitvā kāme paropare;</i></a><br>
<a><i>Aviruddho asāratto,</i></a><br>
<a><i>Pāṇesu tasathāvare.</i></a></p>
<p><a data-ref="sc27, vns711, vnp705, ms18Sn_844"><i>Yathā ahaṃ tathā ete,</i></a><br>
<a><i>Yathā ete tathā ahaṃ;</i></a><br>
<a><i>Attānaṃ upamaṃ katvā,</i></a><br>
<a><i>Na haneyya na ghātaye.</i></a></p>
<p><a data-ref="sc28, vns712, vnp706, ms18Sn_845"><i>Hitvā icchañca lobhañca,</i></a><br>
<a><i>Yattha satto puthujjano;</i></a><br>
<a><i>Cakkhumā paṭipajjeyya,</i></a><br>
<a><i>Tareyya narakaṃ imaṃ.</i></a></p>
<p><a data-ref="sc29, vns713, vnp707, ms18Sn_846"><i>Ūnūdaro mitāhāro,</i></a><br>
<a><i>Appicchassa alolupo;</i></a><br>
<a data-var="Sadā → sa ve (bj, pts-vp-pli1)"><i>Sadā icchāya nicchāto,</i></a><br>
<a><i>Aniccho hoti nibbuto.</i></a></p>
<p><a data-ref="sc30, vns714, vnp708, ms18Sn_847"><i>Sa piṇḍacāraṃ caritvā,</i></a><br>
<a><i>Vanantamabhihāraye;</i></a><br>
<a><i>Upaṭṭhito rukkhamūlasmiṃ,</i></a><br>
<a><i>Āsanūpagato muni.</i></a></p>
<p><a data-ref="sc31, vns715, vnp709, ms18Sn_848"><i>Sa jhānapasuto dhīro,</i></a><br>
<a><i>Vanante ramito siyā;</i></a><br>
<a><i>Jhāyetha rukkhamūlasmiṃ,</i></a><br>
<a><i>Attānamabhitosayaṃ.</i></a></p>
<p><a data-var="vivasāne → vivasane (bj, sya-all, pts-vp-pli1)" data-ref="sc32, vns716, vnp710, ms18Sn_849"><i>Tato ratyā vivasāne,</i></a><br>
<a><i>Gāmantamabhihāraye;</i></a><br>
<a><i>Avhānaṃ nābhinandeyya,</i></a><br>
<a><i>Abhihārañca gāmato.</i></a></p>
<p><a data-ref="sc33, vns717, vnp711, ms18Sn_850"><i>Na munī gāmamāgamma,</i></a><br>
<a><i>Kulesu sahasā care;</i></a><br>
<a><i>Ghāsesanaṃ chinnakatho,</i></a><br>
<a><i>Na vācaṃ payutaṃ bhaṇe.</i></a></p>
<p><a data-ref="sc34, vns718, vnp712, ms18Sn_851"><i>Alatthaṃ yadidaṃ sādhu,</i></a><br>
<a><i>Nālatthaṃ kusalaṃ iti;</i></a><br>
<a><i>Ubhayeneva so tādī,</i></a><br>
<a data-var="Rukkhaṃvupanivattati → rukkhaṃ va upanivattati (bj); rukkhaṃva upātivattati (sya-all); rukkhaṃvu'pativattati (mr)"><i>Rukkhaṃvupanivattati.</i></a></p>
<p><a data-ref="sc35, vns719, vnp713, pts-vp-pli138, ms18Sn_852"><i>Sa pattapāṇi vicaranto,</i></a><br>
<a><i>Amūgo mūgasammato;</i></a><br>
<a><i>Appaṃ dānaṃ na hīḷeyya,</i></a><br>
<a><i>Dātāraṃ nāvajāniyā.</i></a></p>
<p><a data-ref="sc36, vns720, vnp714, ms18Sn_853"><i>Uccāvacā hi paṭipadā,</i></a><br>
<a><i>Samaṇena pakāsitā;</i></a><br>
<a><i>Na pāraṃ diguṇaṃ yanti,</i></a><br>
<a><i>Nayidaṃ ekaguṇaṃ mutaṃ.</i></a></p>
<p><a data-ref="sc37, vns721, vnp715, ms18Sn_854"><i>Yassa ca visatā natthi,</i></a><br>
<a><i>Chinnasotassa bhikkhuno;</i></a><br>
<a><i>Kiccākiccappahīnassa,</i></a><br>
<a><i>Pariḷāho na vijjati.</i></a></p>
<p><a data-ref="sc38, vns722, vnp716, ms18Sn_855"><i>Moneyyaṃ te upaññissaṃ,</i></a><br>
<a><i>Khuradhārūpamo bhave;</i></a><br>
<a><i>Jivhāya tālumāhacca,</i></a><br>
<a><i>Udare saññato siyā.</i></a></p>
<p><a data-ref="sc39, vns723, vnp717, ms18Sn_856"><i>Alīnacitto ca siyā,</i></a><br>
<a><i>Na cāpi bahu cintaye;</i></a><br>
<a><i>Nirāmagandho asito,</i></a><br>
<a><i>Brahmacariyaparāyaṇo.</i></a></p>
<p><a data-ref="sc40, vns724, vnp718, ms18Sn_857"><i>Ekāsanassa sikkhetha,</i></a><br>
<a><i>Samaṇūpāsanassa ca;</i></a><br>
<a><i>Ekattaṃ monamakkhātaṃ,</i></a><br>
<a><i>Eko ce abhiramissasi;</i></a><br>
<a data-var="bhāhisi → bhāsihi (bj, sya-all, pts-vp-pli1)"><i>Atha bhāhisi dasadisā.</i></a></p>
<p><a data-ref="sc41, vns725, vnp719, ms18Sn_858"><i>Sutvā dhīrānaṃ nighosaṃ,</i></a><br>
<a><i>Jhāyīnaṃ kāmacāginaṃ;</i></a><br>
<a><i>Tato hiriñca saddhañca,</i></a><br>
<a><i>Bhiyyo kubbetha māmako.</i></a></p>
<p><a data-ref="sc42, vns726, vnp720, pts-vp-pli139, ms18Sn_859"><i>Taṃ nadīhi vijānātha,</i></a><br>
<a><i>Sobbhesu padaresu ca;</i></a><br>
<a data-var="kusobbhā → kussobbhā (bj, pts-vp-pli1); kusubbhā (sya-all)"><i>Saṇantā yanti kusobbhā,</i></a><br>
<a><i>Tuṇhī yanti mahodadhī.</i></a></p>
<p><a data-ref="sc43, vns727, vnp721, ms18Sn_860"><i>Yadūnakaṃ taṃ saṇati,</i></a><br>
<a><i>Yaṃ pūraṃ santameva taṃ;</i></a><br>
<a><i>Aḍḍhakumbhūpamo bālo,</i></a><br>
<a><i>Rahado pūrova paṇḍito.</i></a></p>
<p><a data-ref="sc44, vns728, vnp722, ms18Sn_861"><i>Yaṃ samaṇo bahuṃ bhāsati,</i></a><br>
<a><i>Upetaṃ atthasañhitaṃ;</i></a><br>
<a><i>Jānaṃ so dhammaṃ deseti,</i></a><br>
<a><i>Jānaṃ so bahu bhāsati.</i></a></p>
<p><a data-ref="sc45, vns729, vnp723, ms18Sn_862"><i>Yo ca jānaṃ saṃyatatto,</i></a><br>
<a><i>Jānaṃ na bahu bhāsati;</i></a><br>
<a><i>Sa munī monamarahati,</i></a><br>
<a><i>Sa munī monamajjhagā”ti.</i></a></p>
</blockquote>
<p class="endsection"><a><i>Nālakasuttaṃ ekādasamaṃ.</i></a></p>
</article>
</section>
</div>
</body>
</html>
