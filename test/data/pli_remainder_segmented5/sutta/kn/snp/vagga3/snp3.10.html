<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.10">
<article>
<div class="hgroup">
<p class="division"><a><i>Sutta Nipāta 3.10</i></a></p>
<h1><a data-var="Kokālikasutta → kokāliyasutta (pts-vp-pli1)"><i>Kokālikasutta</i></a></h1>
</div>
<p><span class="evam"><a data-ref="sc1, pts-vp-pli124, ms18Sn_786"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho kokāliko bhikkhu bhagavantaṃ etadavoca:</i></a> <a><i>“pāpicchā, bhante, sāriputtamoggallānā, pāpikānaṃ icchānaṃ vasaṃ gatā”ti.</i></a></p>
<p><a data-ref="sc2, ms18Sn_787"><i>Evaṃ vutte, bhagavā kokālikaṃ bhikkhuṃ etadavoca:</i></a> <a><i>“mā hevaṃ, kokālika, mā hevaṃ, kokālika.</i></a> <a><i>Pasādehi, kokālika, sāriputtamoggallānesu cittaṃ.</i></a> <a><i>Pesalā sāriputtamoggallānā”ti.</i></a></p>
<p><a data-ref="sc3, ms18Sn_788"><i>Dutiyampi kho …pe…</i></a> <a><i>tatiyampi kho kokāliko bhikkhu bhagavantaṃ etadavoca:</i></a> <a><i>“kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṃ icchānaṃ vasaṃ gatā”ti.</i></a> <a><i>Tatiyampi kho bhagavā kokālikaṃ bhikkhuṃ etadavoca:</i></a> <a><i>“mā hevaṃ, kokālika, mā hevaṃ, kokālika.</i></a> <a><i>Pasādehi, kokālika, sāriputtamoggallānesu cittaṃ.</i></a> <a><i>Pesalā sāriputtamoggallānā”ti.</i></a></p>
<p><a data-var="phuṭo → phuṭṭho (si, sya-all)" data-ref="sc4, pts-vp-pli125, ms18Sn_789"><i>Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</i></a> <a><i>Acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo ahosi;</i></a> <a><i>sāsapamattiyo hutvā muggamattiyo ahesuṃ;</i></a> <a><i>muggamattiyo hutvā kaḷāyamattiyo ahesuṃ;</i></a> <a><i>kaḷāyamattiyo hutvā kolaṭṭhimattiyo ahesuṃ;</i></a> <a><i>kolaṭṭhimattiyo hutvā kolamattiyo ahesuṃ;</i></a> <a><i>kolamattiyo hutvā āmalakamattiyo ahesuṃ;</i></a> <a><i>āmalakamattiyo hutvā beḷuvasalāṭukamattiyo ahesuṃ;</i></a> <a><i>beḷuvasalāṭukamattiyo hutvā billamattiyo ahesuṃ;</i></a> <a><i>billamattiyo hutvā pabhijjiṃsu;</i></a> <a><i>pubbañca lohitañca pagghariṃsu.</i></a> <a><i>Atha kho kokāliko bhikkhu tenevābādhena kālamakāsi.</i></a> <a><i>Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā.</i></a></p>
<p><a data-ref="sc5, ms18Sn_790"><i>Atha kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.</i></a> <a><i>Ekamantaṃ ṭhito kho brahmā sahampati bhagavantaṃ etadavoca:</i></a> <a><i>“kokāliko, bhante, bhikkhu kālaṅkato;</i></a> <a><i>kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā”ti.</i></a> <a><i>Idamavoca brahmā sahampati;</i></a> <a><i>idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi.</i></a></p>
<p><a data-ref="sc6, ms18Sn_791"><i>Atha kho bhagavā tassā rattiyā accayena bhikkhū āmantesi:</i></a> <a><i>“imaṃ, bhikkhave, rattiṃ brahmā sahampati abhikkantāya rattiyā …pe…</i></a> <a><i>idamavoca, bhikkhave, brahmā sahampati, idaṃ vatvā maṃ padakkhiṇaṃ katvā tatthevantaradhāyī”ti.</i></a></p>
<p><a data-var="upamā → upamaṃ (bj, sya-all, mr)" data-ref="sc7, pts-vp-pli126, ms18Sn_792"><i>Evaṃ vutte, aññataro bhikkhu bhagavantaṃ etadavoca:</i></a> <a><i>“kīvadīghaṃ nu kho, bhante, padume niraye āyuppamāṇan”ti?</i></a> <a><i>“Dīghaṃ kho, bhikkhu, padume niraye āyuppamāṇaṃ;</i></a> <a><i>taṃ na sukaraṃ saṅkhātuṃ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā”ti.</i></a> <a><i>“Sakkā pana, bhante, upamā kātun”ti?</i></a> <a><i>“Sakkā, bhikkhū”ti bhagavā avoca:</i></a></p>
<p><a data-ref="sc8, ms18Sn_793"><i>“Seyyathāpi, bhikkhu, vīsatikhāriko kosalako tilavāho;</i></a> <a><i>tato puriso vassasatassa vassasatassa accayena ekamekaṃ tilaṃ uddhareyya.</i></a> <a><i>Khippataraṃ kho so bhikkhu vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo.</i></a> <a><i>Seyyathāpi, bhikkhu, vīsati abbudā nirayā evameko nirabbudo nirayo.</i></a> <a><i>Seyyathāpi, bhikkhu, vīsati nirabbudā nirayā evameko ababo nirayo.</i></a> <a><i>Seyyathāpi, bhikkhu, vīsati ababā nirayā evameko aṭaṭo nirayo.</i></a> <a><i>Seyyathāpi, bhikkhu, vīsati aṭaṭā nirayā evameko ahaho nirayo.</i></a> <a><i>Seyyathāpi, bhikkhu, vīsati ahahā nirayā evameko kumudo nirayo.</i></a> <a><i>Seyyathāpi, bhikkhu, vīsati kumudā nirayā evameko sogandhiko nirayo.</i></a> <a><i>Seyyathāpi, bhikkhu, vīsati sogandhikā nirayā evameko uppalako nirayo.</i></a> <a><i>Seyyathāpi, bhikkhu, vīsati uppalakā nirayā evameko puṇḍarīko nirayo.</i></a> <a><i>Seyyathāpi, bhikkhu, vīsati puṇḍarīkā nirayā evameko padumo nirayo.</i></a> <a><i>Padumaṃ kho pana bhikkhu nirayaṃ kokāliko bhikkhu upapanno sāriputtamoggallānesu cittaṃ āghātetvā”ti.</i></a> <a><i>Idamavoca bhagavā.</i></a> <a><i>Idaṃ vatvāna sugato athāparaṃ etadavoca satthā:</i></a></p>
<blockquote class="gatha">
<p><a data-ref="sc9, vns663, vnp657, pts-vp-pli127, ms18Sn_794"><i>“Purisassa hi jātassa,</i></a><br>
<a data-var="kuṭhārī → kudhārī (mr)"><i>kuṭhārī jāyate mukhe;</i></a><br>
<a><i>Yāya chindati attānaṃ,</i></a><br>
<a><i>bālo dubbhāsitaṃ bhaṇaṃ.</i></a></p>
<p><a data-ref="sc10, vns664, vnp658, ms18Sn_795"><i>Yo nindiyaṃ pasaṃsati,</i></a><br>
<a><i>Taṃ vā nindati yo pasaṃsiyo;</i></a><br>
<a><i>Vicināti mukhena so kaliṃ,</i></a><br>
<a><i>Kalinā tena sukhaṃ na vindati.</i></a></p>
<p><a data-ref="sc11, vns665, vnp659, ms18Sn_796"><i>Appamatto ayaṃ kali,</i></a><br>
<a><i>Yo akkhesu dhanaparājayo;</i></a><br>
<a><i>Sabbassāpi sahāpi attanā,</i></a><br>
<a data-var="mahattaro → mahantataro (bj)"><i>Ayameva mahattaro kali;</i></a><br>
<a><i>Yo sugatesu manaṃ padosaye.</i></a></p>
<p><a data-ref="sc12, vns666, vnp660, ms18Sn_797"><i>Sataṃ sahassānaṃ nirabbudānaṃ,</i></a><br>
<a data-var="abbudāni → abbudānaṃ (mr)"><i>Chattiṃsati pañca ca abbudāni;</i></a><br>
<a><i>Yamariyagarahī nirayaṃ upeti,</i></a><br>
<a><i>Vācaṃ manañca paṇidhāya pāpakaṃ.</i></a></p>
<p><a data-ref="sc13, vns667, vnp661, ms18Sn_798"><i>Abhūtavādī nirayaṃ upeti,</i></a><br>
<a><i>Yo vāpi katvā na karomicāha;</i></a><br>
<a><i>Ubhopi te pecca samā bhavanti,</i></a><br>
<a><i>Nihīnakammā manujā parattha.</i></a></p>
<p><a data-ref="sc14, vns668, vnp662, ms18Sn_799"><i>Yo appaduṭṭhassa narassa dussati,</i></a><br>
<a><i>Suddhassa posassa anaṅgaṇassa;</i></a><br>
<a><i>Tameva bālaṃ pacceti pāpaṃ,</i></a><br>
<a><i>Sukhumo rajo paṭivātaṃva khitto.</i></a></p>
<p><a data-ref="sc15, vns669, vnp663, pts-vp-pli128, ms18Sn_800"><i>Yo lobhaguṇe anuyutto,</i></a><br>
<a><i>So vacasā paribhāsati aññe;</i></a><br>
<a><i>Asaddho kadariyo avadaññū,</i></a><br>
<a data-var="pesuṇiyaṃ → pesuṇiyasmiṃ (bahūsu)"><i>Macchari pesuṇiyaṃ anuyutto.</i></a></p>
<p><a data-ref="sc16, vns670, vnp664, ms18Sn_801"><i>Mukhadugga vibhūta anariya,</i></a><br>
<a data-var="Bhūnahu → bhūnahata (sya-all, mr)"><i>Bhūnahu pāpaka dukkaṭakāri;</i></a><br>
<a><i>Purisanta kalī avajāta,</i></a><br>
<a><i>Mā bahubhāṇidha nerayikosi.</i></a></p>
<p><a data-ref="sc17, vns671, vnp665, ms18Sn_802"><i>Rajamākirasī ahitāya,</i></a><br>
<a><i>Sante garahasi kibbisakārī;</i></a><br>
<a><i>Bahūni duccaritāni caritvā,</i></a><br>
<a><i>Gacchasi kho papataṃ cirarattaṃ.</i></a></p>
<p><a data-ref="sc18, vns672, vnp666, ms18Sn_803"><i>Na hi nassati kassaci kammaṃ,</i></a><br>
<a><i>Eti hataṃ labhateva suvāmi;</i></a><br>
<a><i>Dukkhaṃ mando paraloke,</i></a><br>
<a><i>Attani passati kibbisakārī.</i></a></p>
<p><a data-ref="sc19, vns673, vnp667, pts-vp-pli129, ms18Sn_804"><i>Ayosaṅkusamāhataṭṭhānaṃ,</i></a><br>
<a><i>Tiṇhadhāramayasūlamupeti;</i></a><br>
<a><i>Atha tattaayoguḷasannibhaṃ,</i></a><br>
<a><i>Bhojanamatthi tathā patirūpaṃ.</i></a></p>
<p><a data-ref="sc20, vns674, vnp668, ms18Sn_805"><i>Na hi vaggu vadanti vadantā,</i></a><br>
<a><i>Nābhijavanti na tāṇamupenti;</i></a><br>
<a data-var="sayanti → senti (bj, sya-all, pts-vp-pli1)"><i>Aṅgāre santhate sayanti,</i></a><br>
<a><i>Ginisampajjalitaṃ pavisanti.</i></a></p>
<p><a data-ref="sc21, vns675, vnp669, ms18Sn_806"><i>Jālena ca onahiyāna,</i></a><br>
<a data-var="ayomayakuṭebhi → ayomayakūṭehi (sya-all, pts-vp-pli1)"><i>Tattha hananti ayomayakuṭebhi;</i></a><br>
<a><i>Andhaṃva timisamāyanti,</i></a><br>
<a><i>Taṃ vitatañhi yathā mahikāyo.</i></a></p>
<p><a data-ref="sc22, vns676, vnp670, ms18Sn_807"><i>Atha lohamayaṃ pana kumbhiṃ,</i></a><br>
<a><i>Ginisampajjalitaṃ pavisanti;</i></a><br>
<a><i>Paccanti hi tāsu cirarattaṃ,</i></a><br>
<a data-var="Agginisamāsu → ginissamāsu (mr)"><i>Agginisamāsu samuppilavāte.</i></a></p>
<p><a data-ref="sc23, vns677, vnp671, pts-vp-pli130, ms18Sn_808"><i>Atha pubbalohitamisse,</i></a><br>
<a><i>Tattha kiṃ paccati kibbisakārī;</i></a><br>
<a data-var="Yaṃ yaṃ disakaṃ → yaññandisataṃisataṃ (bj, pts-vp-pli1); yaṃ yandisataṃ (sya-all)"><i>Yaṃ yaṃ disakaṃ adhiseti,</i></a><br>
<a><i>Tattha kilissati samphusamāno.</i></a></p>
<p><a data-ref="sc24, vns678, vnp672, ms18Sn_809"><i>Puḷavāvasathe salilasmiṃ,</i></a><br>
<a><i>Tattha kiṃ paccati kibbisakārī;</i></a><br>
<a><i>Gantuṃ na hi tīramapatthi,</i></a><br>
<a><i>Sabbasamā hi samantakapallā.</i></a></p>
<p><a data-ref="sc25, vns679, vnp673, ms18Sn_810"><i>Asipattavanaṃ pana tiṇhaṃ,</i></a><br>
<a><i>Taṃ pavisanti samucchidagattā;</i></a><br>
<a><i>Jivhaṃ balisena gahetvā,</i></a><br>
<a><i>Ārajayārajayā vihananti.</i></a></p>
<p><a data-ref="sc26, vns680, vnp674, ms18Sn_811"><i>Atha vetaraṇiṃ pana duggaṃ,</i></a><br>
<a><i>Tiṇhadhārakhuradhāramupenti;</i></a><br>
<a><i>Tattha mandā papatanti,</i></a><br>
<a><i>Pāpakarā pāpāni karitvā.</i></a></p>
<p><a data-ref="sc27, vns681, vnp675, pts-vp-pli131, ms18Sn_812"><i>Khādanti hi tattha rudante,</i></a><br>
<a><i>Sāmā sabalā kākolagaṇā ca;</i></a><br>
<a data-var="siṅgālā → sigālā (bj, pts-vp-pli1) | paṭigiddhā → paṭigijjhā (bj, sya-all, pts-vp-pli1)"><i>Soṇā siṅgālā paṭigiddhā,</i></a><br>
<a data-var="Kulalā vāyasā ca → kulalā ca vāyasā (?)"><i>Kulalā vāyasā ca vitudanti.</i></a></p>
<p><a data-ref="sc28, vns682, vnp676, ms18Sn_813"><i>Kicchā vatayaṃ idha vutti,</i></a><br>
<a data-var="phusati → passati (bj, sya-all, pts-vp-pli1)"><i>Yaṃ jano phusati kibbisakārī;</i></a><br>
<a><i>Tasmā idha jīvitasese,</i></a><br>
<a><i>Kiccakaro siyā naro na cappamajje.</i></a></p>
<p><a data-ref="sc29, vns683, vnp677, ms18Sn_814"><i>Te gaṇitā vidūhi tilavāhā,</i></a><br>
<a><i>Ye padume niraye upanītā;</i></a><br>
<a><i>Nahutāni hi koṭiyo pañca bhavanti,</i></a><br>
<a data-var="punaññā → panaññe (mr)"><i>Dvādasa koṭisatāni punaññā.</i></a></p>
<p><a data-var="dukhā → dukkhā (bj, sya-all, pts-vp-pli1); dukkha (mr)" data-ref="sc30, vns684, vnp678, ms18Sn_815"><i>Yāva dukhā nirayā idha vuttā,</i></a><br>
<a><i>Tatthapi tāva ciraṃ vasitabbaṃ;</i></a><br>
<a><i>Tasmā sucipesalasādhuguṇesu,</i></a><br>
<a data-var="satataṃ → pakataṃ (sya-all)"><i>Vācaṃ manaṃ satataṃ parirakkhe”ti.</i></a></p>
</blockquote>
<p class="endsection"><a><i>Kokālikasuttaṃ dasamaṃ.</i></a></p>
</article>
</section>
</div>
</body>
</html>
