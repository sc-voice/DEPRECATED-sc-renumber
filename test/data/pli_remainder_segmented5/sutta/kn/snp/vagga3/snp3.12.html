<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.12">
<article>
<div class="hgroup">
<p class="division"><a><i>Sutta Nipāta 3.12</i></a></p>
<h1><a><i>Dvayatānupassanāsutta</i></a></h1>
</div>
<p><span class="evam"><a data-ref="sc1, pts-vp-pli140, ms18Sn_864"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati pubbārāme migāramātupāsāde.</i></a> <a><i>Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṅghaparivuto abbhokāse nisinno hoti.</i></a> <a><i>Atha kho bhagavā tuṇhībhūtaṃ tuṇhībhūtaṃ bhikkhusaṅghaṃ anuviloketvā bhikkhū āmantesi:</i></a></p>
<p><a data-ref="sc2, ms18Sn_865"><i>“‘Ye te, bhikkhave, kusalā dhammā ariyā niyyānikā sambodhagāmino, tesaṃ vo, bhikkhave, kusalānaṃ dhammānaṃ ariyānaṃ niyyānikānaṃ sambodhagāmīnaṃ kā upanisā savanāyā’ti, iti ce, bhikkhave, pucchitāro assu, te evamassu vacanīyā:</i></a> <a><i>‘yāvadeva dvayatānaṃ dhammānaṃ yathābhūtaṃ ñāṇāyā’ti.</i></a> <a><i>Kiñca dvayataṃ vadetha?</i></a></p>
<p><a data-ref="sc3, ms18Sn_866"><i>Idaṃ dukkhaṃ, ayaṃ dukkhasamudayoti ayamekānupassanā.</i></a> <a><i>Ayaṃ dukkhanirodho, ayaṃdukkhanirodhagāminī paṭipadāti, ayaṃ dutiyānupassanā.</i></a> <a><i>Evaṃ sammādvayatānupassino kho, bhikkhave, bhikkhuno appamattassa ātāpino pahitattassaviharato dvinnaṃ phalānaṃ aññataraṃ phalaṃ pāṭikaṅkhaṃ—</i></a> <a><i>diṭṭheva dhamme aññā, sati vā upādisese anāgāmitā”ti.</i></a></p>
<p><a data-ref="sc4, ms18Sn_867"><i>Idamavoca bhagavā.</i></a> <a><i>Idaṃ vatvāna sugato athāparaṃ etadavoca satthā:</i></a></p>
<blockquote class="gatha">
<p><a data-ref="sc5, vns730, vnp724, ms18Sn_868"><i>“Ye dukkhaṃ nappajānanti,</i></a><br>
<a><i>atho dukkhassa sambhavaṃ;</i></a><br>
<a><i>Yattha ca sabbaso dukkhaṃ,</i></a><br>
<a><i>asesaṃ uparujjhati;</i></a><br>
<a><i>Tañca maggaṃ na jānanti,</i></a><br>
<a><i>dukkhūpasamagāminaṃ.</i></a></p>
<p><a data-ref="sc6, vns731, vnp725, ms18Sn_869"><i>Cetovimuttihīnā te,</i></a><br>
<a><i>Atho paññāvimuttiyā;</i></a><br>
<a><i>Abhabbā te antakiriyāya,</i></a><br>
<a><i>Te ve jātijarūpagā.</i></a></p>
<p><a data-ref="sc7, vns732, vnp726, pts-vp-pli141, ms18Sn_870"><i>Ye ca dukkhaṃ pajānanti,</i></a><br>
<a><i>atho dukkhassa sambhavaṃ;</i></a><br>
<a><i>Yattha ca sabbaso dukkhaṃ,</i></a><br>
<a><i>asesaṃ uparujjhati;</i></a><br>
<a><i>Tañca maggaṃ pajānanti,</i></a><br>
<a><i>dukkhūpasamagāminaṃ.</i></a></p>
<p><a data-ref="sc8, vns733, vnp727, ms18Sn_871"><i>Cetovimuttisampannā,</i></a><br>
<a><i>Atho paññāvimuttiyā;</i></a><br>
<a><i>Bhabbā te antakiriyāya,</i></a><br>
<a><i>Na te jātijarūpagāti.</i></a></p>
</blockquote>
<p><a data-ref="sc9, ms18Sn_872"><i>‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu;</i></a> <a><i>‘siyā’tissu vacanīyā.</i></a> <a><i>Kathañca siyā?</i></a> <a><i>Yaṃ kiñci dukkhaṃ sambhoti sabbaṃ upadhipaccayāti, ayamekānupassanā.</i></a> <a><i>Upadhīnaṃ tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc10, vns734, vnp728, ms18Sn_873"><i>“Upadhinidānā pabhavanti dukkhā,</i></a><br>
<a><i>Ye keci lokasmimanekarūpā;</i></a><br>
<a><i>Yo ve avidvā upadhiṃ karoti,</i></a><br>
<a><i>Punappunaṃ dukkhamupeti mando;</i></a><br>
<a><i>Tasmā pajānaṃ upadhiṃ na kayirā,</i></a><br>
<a><i>Dukkhassa jātippabhavānupassīti.</i></a></p>
</blockquote>
<p><a data-ref="sc11, ms18Sn_874"><i>‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu;</i></a> <a><i>‘siyā’tissu vacanīyā.</i></a> <a><i>Kathañca siyā?</i></a> <a><i>Yaṃ kiñci dukkhaṃ sambhoti sabbaṃ avijjāpaccayāti, ayamekānupassanā.</i></a> <a><i>Avijjāya tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc12, vns735, vnp729, pts-vp-pli142, ms18Sn_875"><i>“Jātimaraṇasaṃsāraṃ,</i></a><br>
<a><i>ye vajanti punappunaṃ;</i></a><br>
<a><i>Itthabhāvaññathābhāvaṃ,</i></a><br>
<a><i>avijjāyeva sā gati.</i></a></p>
<p><a data-ref="sc13, vns736, vnp730, ms18Sn_876"><i>Avijjā hāyaṃ mahāmoho,</i></a><br>
<a><i>Yenidaṃ saṃsitaṃ ciraṃ;</i></a><br>
<a><i>Vijjāgatā ca ye sattā,</i></a><br>
<a data-var="Na te gacchanti → nāgacchanti (bj, pts-vp-pli1)"><i>Na te gacchanti punabbhavanti.</i></a></p>
</blockquote>
<p><a data-ref="sc14, ms18Sn_877"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ saṅkhārapaccayāti, ayamekānupassanā.</i></a> <a><i>Saṅkhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc15, vns737, vnp731, ms18Sn_878"><i>“Yaṃ kiñci dukkhaṃ sambhoti,</i></a><br>
<a><i>sabbaṃ saṅkhārapaccayā;</i></a><br>
<a><i>Saṅkhārānaṃ nirodhena,</i></a><br>
<a><i>natthi dukkhassa sambhavo.</i></a></p>
<p><a data-ref="sc16, vns738, vnp732, ms18Sn_879"><i>Etamādīnavaṃ ñatvā,</i></a><br>
<a><i>dukkhaṃ saṅkhārapaccayā;</i></a><br>
<a><i>Sabbasaṅkhārasamathā,</i></a><br>
<a><i>saññānaṃ uparodhanā;</i></a><br>
<a><i>Evaṃ dukkhakkhayo hoti,</i></a><br>
<a><i>etaṃ ñatvā yathātathaṃ.</i></a></p>
<p><a data-ref="sc17, vns739, vnp733, ms18Sn_880"><i>Sammaddasā vedaguno,</i></a><br>
<a><i>Sammadaññāya paṇḍitā;</i></a><br>
<a><i>Abhibhuyya mārasaṃyogaṃ,</i></a><br>
<a data-var="Na gacchanti → nāgacchanti (bj, pts-vp-pli1)"><i>Na gacchanti punabbhavanti.</i></a></p>
</blockquote>
<p><a data-ref="sc18, pts-vp-pli143, ms18Sn_881"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ viññāṇapaccayāti, ayamekānupassanā.</i></a> <a><i>Viññāṇassa tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc19, vns740, vnp734, ms18Sn_882"><i>“Yaṃ kiñci dukkhaṃ sambhoti,</i></a><br>
<a><i>Sabbaṃ viññāṇapaccayā;</i></a><br>
<a><i>Viññāṇassa nirodhena,</i></a><br>
<a><i>Natthi dukkhassa sambhavo.</i></a></p>
<p><a data-ref="sc20, vns741, vnp735, ms18Sn_883"><i>Etamādīnavaṃ ñatvā,</i></a><br>
<a><i>Dukkhaṃ viññāṇapaccayā;</i></a><br>
<a><i>Viññāṇūpasamā bhikkhu,</i></a><br>
<a><i>Nicchāto parinibbutoti.</i></a></p>
</blockquote>
<p><a data-ref="sc21, ms18Sn_884"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ phassapaccayāti, ayamekānupassanā.</i></a> <a><i>Phassassa tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc22, vns742, vnp736, ms18Sn_885"><i>“Tesaṃ phassaparetānaṃ,</i></a><br>
<a><i>Bhavasotānusārinaṃ;</i></a><br>
<a><i>Kummaggapaṭipannānaṃ,</i></a><br>
<a><i>Ārā saṃyojanakkhayo.</i></a></p>
<p><a data-ref="sc23, vns743, vnp737, ms18Sn_886"><i>Ye ca phassaṃ pariññāya,</i></a><br>
<a data-var="Aññāyupasame → aññāya upasame (bj, pts-vp-pli1); paññāya upasame (sya-all)"><i>Aññāyupasame ratā;</i></a><br>
<a><i>Te ve phassābhisamayā,</i></a><br>
<a><i>Nicchātā parinibbutāti.</i></a></p>
</blockquote>
<p><a data-ref="sc24, ms18Sn_887"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ vedanāpaccayāti, ayamekānupassanā.</i></a> <a><i>Vedanānaṃ tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc25, vns744, vnp738, pts-vp-pli144, ms18Sn_888"><i>“Sukhaṃ vā yadi vā dukkhaṃ,</i></a><br>
<a><i>Adukkhamasukhaṃ saha;</i></a><br>
<a><i>Ajjhattañca bahiddhā ca,</i></a><br>
<a><i>Yaṃ kiñci atthi veditaṃ.</i></a></p>
<p><a data-ref="sc26, vns745, vnp739, ms18Sn_889"><i>Etaṃ dukkhanti ñatvāna,</i></a><br>
<a data-var="palokinaṃ → palokitaṃ (bj)"><i>Mosadhammaṃ palokinaṃ;</i></a><br>
<a><i>Phussa phussa vayaṃ passaṃ,</i></a><br>
<a data-var="vijānati → vijānāti (bj); virajjati (si, pts-vp-pli1)"><i>Evaṃ tattha vijānati;</i></a><br>
<a><i>Vedanānaṃ khayā bhikkhu,</i></a><br>
<a><i>Nicchāto parinibbutoti.</i></a></p>
</blockquote>
<p><a data-ref="sc27, ms18Sn_890"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ taṇhāpaccayāti, ayamekānupassanā.</i></a> <a><i>Taṇhāya tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc28, vns746, vnp740, ms18Sn_891"><i>“Taṇhādutiyo puriso,</i></a><br>
<a><i>Dīghamaddhāna saṃsaraṃ;</i></a><br>
<a><i>Itthabhāvaññathābhāvaṃ,</i></a><br>
<a><i>Saṃsāraṃ nātivattati.</i></a></p>
<p><a data-ref="sc29, vns747, vnp741, ms18Sn_892"><i>Etamādīnavaṃ ñatvā,</i></a><br>
<a data-var="Taṇhaṃ → taṇhā (bahūsu)"><i>Taṇhaṃ dukkhassa sambhavaṃ;</i></a><br>
<a><i>Vītataṇho anādāno,</i></a><br>
<a><i>Sato bhikkhu paribbajeti.</i></a></p>
</blockquote>
<p><a data-var="Upādānānaṃ → upādānassa (sya-all, mr)" data-ref="sc30, ms18Sn_893"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ upādānapaccayāti, ayamekānupassanā.</i></a> <a><i>Upādānānaṃ tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc31, vns748, vnp742, ms18Sn_894"><i>“Upādānapaccayā bhavo,</i></a><br>
<a><i>Bhūto dukkhaṃ nigacchati;</i></a><br>
<a><i>Jātassa maraṇaṃ hoti,</i></a><br>
<a><i>Eso dukkhassa sambhavo.</i></a></p>
<p><a data-ref="sc32, vns749, vnp743, ms18Sn_895"><i>Tasmā upādānakkhayā,</i></a><br>
<a><i>Sammadaññāya paṇḍitā;</i></a><br>
<a><i>Jātikkhayaṃ abhiññāya,</i></a><br>
<a><i>Na gacchanti punabbhavanti.</i></a></p>
</blockquote>
<p><a data-ref="sc33, pts-vp-pli145, ms18Sn_896"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ ārambhapaccayāti, ayamekānupassanā.</i></a> <a><i>Ārambhānaṃ tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc34, vns750, vnp744, ms18Sn_897"><i>“Yaṃ kiñci dukkhaṃ sambhoti,</i></a><br>
<a><i>Sabbaṃ ārambhapaccayā;</i></a><br>
<a><i>Ārambhānaṃ nirodhena,</i></a><br>
<a><i>Natthi dukkhassa sambhavo.</i></a></p>
<p><a data-ref="sc35, vns751, vnp745, ms18Sn_898"><i>Etamādīnavaṃ ñatvā,</i></a><br>
<a><i>Dukkhaṃ ārambhapaccayā;</i></a><br>
<a><i>Sabbārambhaṃ paṭinissajja,</i></a><br>
<a><i>Anārambhe vimuttino.</i></a></p>
<p><a data-ref="sc36, vns752, vnp746, ms18Sn_899"><i>Ucchinnabhavataṇhassa,</i></a><br>
<a><i>Santacittassa bhikkhuno;</i></a><br>
<a data-var="Vikkhīṇo → vitiṇṇo (bj, pts-vp-pli1)"><i>Vikkhīṇo jātisaṃsāro,</i></a><br>
<a><i>Natthi tassa punabbhavoti.</i></a></p>
</blockquote>
<p><a data-ref="sc37, ms18Sn_900"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ āhārapaccayāti, ayamekānupassanā.</i></a> <a><i>Āhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc38, vns753, vnp747, ms18Sn_901"><i>“Yaṃ kiñci dukkhaṃ sambhoti,</i></a><br>
<a><i>Sabbaṃ āhārapaccayā;</i></a><br>
<a><i>Āhārānaṃ nirodhena,</i></a><br>
<a><i>Natthi dukkhassa sambhavo.</i></a></p>
<p><a data-ref="sc39, vns754, vnp748, ms18Sn_902"><i>Etamādīnavaṃ ñatvā,</i></a><br>
<a><i>Dukkhaṃ āhārapaccayā;</i></a><br>
<a><i>Sabbāhāraṃ pariññāya,</i></a><br>
<a><i>Sabbāhāramanissito.</i></a></p>
<p><a data-ref="sc40, vns755, vnp749, pts-vp-pli146, ms18Sn_903"><i>Ārogyaṃ sammadaññāya,</i></a><br>
<a><i>Āsavānaṃ parikkhayā;</i></a><br>
<a><i>Saṅkhāya sevī dhammaṭṭho,</i></a><br>
<a data-var="Saṅkhyaṃ nopeti → saṅkhaṃ nopeti (bj); saṅkhyannopeti (sya-all); saṅkhaṃ na upeti (pts-vp-pli1)"><i>Saṅkhyaṃ nopeti vedagūti.</i></a></p>
</blockquote>
<p><a data-ref="sc41, ms18Sn_904"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ kiñci dukkhaṃ sambhoti sabbaṃ iñjitapaccayāti, ayamekānupassanā.</i></a> <a><i>Iñjitānaṃ tveva asesavirāganirodhā natthi dukkhassa sambhavoti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc42, vns756, vnp750, ms18Sn_905"><i>“Yaṃ kiñci dukkhaṃ sambhoti,</i></a><br>
<a><i>Sabbaṃ iñjitapaccayā;</i></a><br>
<a><i>Iñjitānaṃ nirodhena,</i></a><br>
<a><i>Natthi dukkhassa sambhavo.</i></a></p>
<p><a data-ref="sc43, vns757, vnp751, ms18Sn_906"><i>Etamādīnavaṃ ñatvā,</i></a><br>
<a><i>Dukkhaṃ iñjitapaccayā;</i></a><br>
<a><i>Tasmā hi ejaṃ vossajja,</i></a><br>
<a><i>Saṅkhāre uparundhiya;</i></a><br>
<a><i>Anejo anupādāno,</i></a><br>
<a><i>Sato bhikkhu paribbajeti.</i></a></p>
</blockquote>
<p><a data-ref="sc44, ms18Sn_907"><i>‘Siyā aññenapi …pe…</i></a> <a><i>kathañca siyā?</i></a> <a><i>Nissitassa calitaṃ hotīti, ayamekānupassanā.</i></a> <a><i>Anissito na calatīti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc45, vns758, vnp752, ms18Sn_908"><i>“Anissito na calati,</i></a><br>
<a><i>Nissito ca upādiyaṃ;</i></a><br>
<a><i>Itthabhāvaññathābhāvaṃ,</i></a><br>
<a><i>Saṃsāraṃ nātivattati.</i></a></p>
<p><a data-ref="sc46, vns759, vnp753, ms18Sn_909"><i>Etamādīnavaṃ ñatvā,</i></a><br>
<a><i>Nissayesu mahabbhayaṃ;</i></a><br>
<a><i>Anissito anupādāno,</i></a><br>
<a><i>Sato bhikkhu paribbajeti.</i></a></p>
</blockquote>
<p><a data-var="arūpā → āruppā (bj, pts-vp-pli1)" data-ref="sc47, pts-vp-pli147, ms18Sn_910"><i>‘Siyā aññenapi …pe…</i></a> <a><i>kathañca siyā?</i></a> <a><i>Rūpehi, bhikkhave, arūpā santatarāti, ayamekānupassanā.</i></a> <a><i>Arūpehi nirodho santataroti, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-ref="sc48, vns760, vnp754, ms18Sn_911"><i>“Ye ca rūpūpagā sattā,</i></a><br>
<a data-var="arūpaṭṭhāyino → āruppavāsino (bj, pts-vp-pli1)"><i>Ye ca arūpaṭṭhāyino;</i></a><br>
<a><i>Nirodhaṃ appajānantā,</i></a><br>
<a><i>Āgantāro punabbhavaṃ.</i></a></p>
<p><a data-ref="sc49, vns761, vnp755, ms18Sn_912"><i>Ye ca rūpe pariññāya,</i></a><br>
<a data-var="asaṇṭhitā → susaṇṭhitā (bj, sya-all, pts-vp-pli1)"><i>Arūpesu asaṇṭhitā;</i></a><br>
<a><i>Nirodhe ye vimuccanti,</i></a><br>
<a><i>Te janā maccuhāyinoti.</i></a></p>
</blockquote>
<p><a data-ref="sc50, ms18Sn_913"><i>‘Siyā aññenapi …pe…</i></a> <a><i>kathañca siyā?</i></a> <a><i>Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ saccanti upanijjhāyitaṃ tadamariyānaṃ etaṃ musāti yathābhūtaṃ sammappaññāya sudiṭṭhaṃ, ayamekānupassanā.</i></a> <a><i>Yaṃ, bhikkhave, sadevakassa …pe…</i></a> <a><i>sadevamanussāya idaṃ musāti upanijjhāyitaṃ, tadamariyānaṃ etaṃ saccanti yathābhūtaṃ sammappaññāya sudiṭṭhaṃ, ayaṃ dutiyānupassanā.</i></a> <a><i>Evaṃ sammā …pe…</i></a> <a><i>athāparaṃ etadavoca satthā:</i></a></p>
<blockquote class="gatha">
<p><a data-var="attamāniṃ → attamānī (sya-all); attamānaṃ (pts-vp-pli1, mr)" data-ref="sc51, vns762, vnp756, ms18Sn_914"><i>“Anattani attamāniṃ,</i></a><br>
<a><i>Passa lokaṃ sadevakaṃ;</i></a><br>
<a><i>Niviṭṭhaṃ nāmarūpasmiṃ,</i></a><br>
<a><i>Idaṃ saccanti maññati.</i></a></p>
<p><a data-ref="sc52, vns763, vnp757, ms18Sn_915"><i>Yena yena hi maññanti,</i></a><br>
<a><i>Tato taṃ hoti aññathā;</i></a><br>
<a><i>Tañhi tassa musā hoti,</i></a><br>
<a><i>Mosadhammañhi ittaraṃ.</i></a></p>
<p><a data-ref="sc53, vns764, vnp758, pts-vp-pli148, ms18Sn_916"><i>Amosadhammaṃ nibbānaṃ,</i></a><br>
<a><i>Tadariyā saccato vidū;</i></a><br>
<a><i>Te ve saccābhisamayā,</i></a><br>
<a><i>Nicchātā parinibbutāti.</i></a></p>
</blockquote>
<p><a data-ref="sc54, ms18Sn_917"><i>‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu;</i></a> <a><i>‘siyā’tissu vacanīyā.</i></a> <a><i>Kathañca siyā?</i></a> <a><i>Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāyasadevamanussāya idaṃ sukhanti upanijjhāyitaṃ, tadamariyānaṃ etaṃ dukkhantiyathābhūtaṃ sammappaññāya sudiṭṭhaṃ, ayamekānupassanā.</i></a> <a><i>Yaṃ, bhikkhave, sadevakassa …pe… sadevamanussāya idaṃ dukkhanti upanijjhāyitaṃ tadamariyānaṃetaṃ sukhanti yathābhūtaṃ sammappaññāya sudiṭṭhaṃ, ayaṃ dutiyānupassanā.</i></a> <a><i>Evaṃsammā dvayatānupassino kho, bhikkhave, bhikkhuno appamattassa ātāpinopahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ—</i></a> <a><i>diṭṭhevadhamme aññā, sati vā upādisese anāgāmitāti.</i></a> <a><i>Idamavoca bhagavā.</i></a> <a><i>Idaṃ vatvānasugato athāparaṃ etadavoca satthā:</i></a></p>
<blockquote class="gatha">
<p><a data-ref="sc55, vns765, vnp759, ms18Sn_918"><i>“Rūpā saddā rasā gandhā,</i></a><br>
<a><i>Phassā dhammā ca kevalā;</i></a><br>
<a><i>Iṭṭhā kantā manāpā ca,</i></a><br>
<a><i>Yāvatatthīti vuccati.</i></a></p>
<p><a data-ref="sc56, vns766, vnp760, ms18Sn_919"><i>Sadevakassa lokassa,</i></a><br>
<a><i>Ete vo sukhasammatā;</i></a><br>
<a><i>Yattha cete nirujjhanti,</i></a><br>
<a><i>Taṃ nesaṃ dukkhasammataṃ.</i></a></p>
<p><a data-ref="sc57, vns767, vnp761, ms18Sn_920"><i>Sukhanti diṭṭhamariyehi,</i></a><br>
<a><i>Sakkāyassuparodhanaṃ;</i></a><br>
<a><i>Paccanīkamidaṃ hoti,</i></a><br>
<a><i>Sabbalokena passataṃ.</i></a></p>
<p><a data-ref="sc58, vns768, vnp762, pts-vp-pli149, ms18Sn_921"><i>Yaṃ pare sukhato āhu,</i></a><br>
<a><i>Tadariyā āhu dukkhato;</i></a><br>
<a><i>Yaṃ pare dukkhato āhu,</i></a><br>
<a><i>Tadariyā sukhato vidū.</i></a></p>
<p><a data-ref="sc59, vns769, ms18Sn_922"><i>Passa dhammaṃ durājānaṃ,</i></a><br>
<a data-var="Sampamūḷhetthaviddasu → sampamūḷhettha aviddasu (bj); sampamūḷhettha aviddasū (pts-vp-pli1); sammūḷhettha aviddasu (?)"><i>Sampamūḷhetthaviddasu;</i></a><br>
<a data-ref="vnp763"><i>Nivutānaṃ tamo hoti,</i></a><br>
<a><i>Andhakāro apassataṃ.</i></a></p>
<p><a data-ref="sc60, vns770"><i>Satañca vivaṭaṃ hoti,</i></a><br>
<a><i>Āloko passatāmiva;</i></a><br>
<a><i>Santike na vijānanti,</i></a><br>
<a><i>Magā dhammassa kovidā.</i></a></p>
<p><a data-ref="sc61, vns771, vnp764, ms18Sn_924"><i>Bhavarāgaparetehi,</i></a><br>
<a><i>Bhavasotānusāribhi;</i></a><br>
<a><i>Māradheyyānupannehi,</i></a><br>
<a><i>Nāyaṃ dhammo susambudho.</i></a></p>
<p><a data-ref="sc62, vns772, vnp765, ms18Sn_925"><i>Ko nu aññatra mariyehi,</i></a><br>
<a><i>Padaṃ sambuddhumarahati;</i></a><br>
<a><i>Yaṃ padaṃ sammadaññāya,</i></a><br>
<a><i>Parinibbanti anāsavā”ti.</i></a></p>
</blockquote>
<p><a data-var="Imasmiñca → imasmiṃ kho (bj, pts-vp-pli1)" data-ref="sc63, ms18Sn_926"><i>Idamavoca bhagavā.</i></a> <a><i>Attamanā te bhikkhū bhagavato bhāsitaṃ abhinandunti.</i></a> <a><i>Imasmiñca pana veyyākaraṇasmiṃ bhaññamāne saṭṭhimattānaṃ bhikkhūnaṃ anupādāya āsavehi cittāni vimucciṃsūti.</i></a></p>
<p class="endsection"><a><i>Dvayatānupassanāsuttaṃ dvādasamaṃ.</i></a></p>
<blockquote class="uddanagatha">
<p><a data-ref="sc64, pts-vp-pli150, ms18Sn_929"><i>Saccaṃ upadhi avijjā ca,</i></a><br>
<a><i>saṅkhāre viññāṇapañcamaṃ;</i></a><br>
<a><i>Phassavedaniyā taṇhā,</i></a><br>
<a><i>upādānārambhaāhārā;</i></a><br>
<a><i>Iñjitaṃ calitaṃ rūpaṃ,</i></a><br>
<a><i>saccaṃ dukkhena soḷasāti.</i></a></p>
</blockquote>
<p class="endsutta"><a><i>Mahāvaggo tatiyo.</i></a></p>
<blockquote class="uddanagatha">
<p><a data-ref="sc65, ms18Sn_932"><i>Pabbajjā ca padhānañca,</i></a><br>
<a><i>subhāsitañca sundari;</i></a><br>
<a><i>Māghasuttaṃ sabhiyo ca,</i></a><br>
<a><i>selo sallañca vuccati.</i></a></p>
<p><a data-ref="sc66, ms18Sn_933"><i>Vāseṭṭho cāpi kokāli,</i></a><br>
<a><i>Nālako dvayatānupassanā;</i></a><br>
<a><i>Dvādasetāni suttāni,</i></a><br>
<a><i>Mahāvaggoti vuccatīti.</i></a></p>
</blockquote>
</article>
</section>
</div>
</body>
</html>
