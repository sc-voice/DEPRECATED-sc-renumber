<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.7">
<article>
<div class="hgroup">
<p class="division"><a><i>Sutta Nipāta 3.7</i></a></p>
<h1><a><i>Selasutta</i></a></h1>
</div>
<p><span class="evam"><a data-var="bhagavā’ti → bhagavā (sya-all, pts-vp-pli1)" data-ref="sc1, pts-vp-pli103, ms18Sn_652"><i>Evaṃ me sutaṃ—</i></a></span> <a><i> ekaṃ samayaṃ bhagavā aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi yena āpaṇaṃ nāma aṅguttarāpānaṃ nigamo tadavasari.</i></a> <a><i>Assosi kho keṇiyo jaṭilo:</i></a> <a><i>“samaṇo khalu, bho, gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi āpaṇaṃ anuppatto.</i></a> <a><i>Taṃ kho pana bhavantaṃ gotamaṃ evaṃ kalyāṇo kittisaddo abbhuggato:</i></a> <a><i>‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti.</i></a> <a><i>So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti.</i></a> <a><i>So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.</i></a> <a><i>Sādhu kho pana tathārūpānaṃ arahataṃ dassanaṃ hotī”ti.</i></a></p>
<p><a data-ref="sc2, pts-vp-pli104, ms18Sn_653"><i>Atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṃ sammodi.</i></a> <a><i>Sammodanīyaṃ kathaṃ sāraṇīyaṃ vītisāretvā ekamantaṃ nisīdi.</i></a> <a><i>Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi samādapesi samuttejesi sampahaṃsesi.</i></a> <a><i>Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca:</i></a> <a><i>“adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā”ti.</i></a> <a><i>Evaṃ vutte, bhagavā keṇiyaṃ jaṭilaṃ etadavoca:</i></a> <a><i>“mahā kho, keṇiya, bhikkhusaṅgho aḍḍhateḷasāni bhikkhusatāni; tvañca brāhmaṇesu abhippasanno”ti.</i></a></p>
<p><a data-ref="sc3, ms18Sn_654"><i>Dutiyampi kho keṇiyo jaṭilo bhagavantaṃ etadavoca:</i></a> <a><i>“kiñcāpi, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno;</i></a> <a><i>adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā”ti.</i></a> <a><i>Dutiyampi kho bhagavā keṇiyaṃ jaṭilaṃ etadavoca:</i></a> <a><i>“mahā kho, keṇiya, bhikkhusaṅgho aḍḍhateḷasāni bhikkhusatāni; tvañca brāhmaṇesu abhippasanno”ti.</i></a></p>
<p><a data-ref="sc4, ms18Sn_655"><i>Tatiyampi kho keṇiyo jaṭilo bhagavantaṃ etadavoca:</i></a> <a><i>“kiñcāpi, bho gotama, mahā bhikkhusaṃgho aḍḍhateḷasāni bhikkhusatāni, ahañca brāhmaṇesu abhippasanno,</i></a><br>
<a data-var="adhivāsetu → adhivāsetveva (bj, pts-vp-pli1)"><i>adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti.</i></a> <a><i>Adhivāsesi bhagavā tuṇhībhāvena.</i></a> <a><i>Atha kho keṇiyo jaṭilo bhagavato adhivāsanaṃ viditvā uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi:</i></a> <a><i>“suṇantu me bhavanto mittāmaccā ñātisālohitā,</i></a> <a><i>samaṇo me gotamo nimantito svātanāya bhattaṃ saddhiṃ bhikkhusaṃghena,</i></a> <a><i>yena me kāyaveyyāvaṭikaṃ kareyyāthā”ti.</i></a> <a><i>“Evaṃ, bho”ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṃ patiṭṭhāpenti, appekacce āsanāni paññāpenti.</i></a> <a><i>Keṇiyo pana jaṭilo sāmaṃyeva maṇḍalamāḷaṃ paṭiyādeti.</i></a></p>
<p><a data-ref="sc5, pts-vp-pli105, ms18Sn_656"><i>Tena kho pana samayena selo brāhmaṇo āpaṇe paṭivasati, tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo, tīṇi ca māṇavakasatāni mante vāceti.</i></a></p>
<p><a data-var="keṇiyassa jaṭilassa assame → keṇiyasmiṃ jaṭile (bj); keṇiyassamiye jaṭile (pts-vp-pli1)" data-ref="sc6, ms18Sn_657"><i>Tena kho pana samayena keṇiyo jaṭilo sele brāhmaṇe abhippasanno hoti.</i></a> <a><i>Atha kho selo brāhmaṇo tīhi māṇavakasatehi parivuto jaṅghāvihāraṃ anucaṅkamamāno anuvicaramāno yena keṇiyassa jaṭilassa assamo tenupasaṅkami.</i></a> <a><i>Addasā kho selo brāhmaṇo keṇiyassa jaṭilassa assame appekacce uddhanāni khaṇante …pe… appekacce āsanāni paññapente, keṇiyaṃ pana jaṭilaṃ sāmaṃyeva maṇḍalamāḷaṃ paṭiyādentaṃ.</i></a> <a><i>Disvāna keṇiyaṃ jaṭilaṃ etadavoca:</i></a> <a><i>“kiṃ nu kho bhoto keṇiyassa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā”ti?</i></a></p>
<p><a data-ref="sc7, pts-vp-pli106, ms18Sn_658"><i>“Na me, bho sela, āvāho vā bhavissati vivāho vā, nāpi rājā māgadho seniyo bimbisāro nimantito svātanāya saddhiṃ balakāyena;</i></a> <a><i>api ca kho me mahāyañño paccupaṭṭhito.</i></a> <a><i>Atthi samaṇo gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi bhikkhusatehi āpaṇaṃ anuppatto.</i></a> <a><i>Taṃ kho pana bhavantaṃ gotamaṃ …pe…</i></a> <a><i>buddho bhagavāti.</i></a> <a><i>So me nimantito svātanāya bhattaṃ saddhiṃ bhikkhusaṅghenā”ti.</i></a> <a><i>“Buddhoti, bho keṇiya, vadesi”?</i></a> <a><i>“Buddhoti, bho sela, vadāmi”.</i></a> <a><i>“Buddhoti, bho keṇiya, vadesi”?</i></a> <a><i>“Buddhoti, bho sela, vadāmī”ti.</i></a></p>
<p><a data-var="vivaṭṭacchado → vivattacchaddo (bj, pts-vp-pli1)" data-ref="sc8, ms18Sn_659"><i>Atha kho selassa brāhmaṇassa etadahosi:</i></a> <a><i>“ghosopi kho eso dullabho lokasmiṃ, yadidaṃ buddhoti.</i></a> <a><i>Āgatāni kho panamhākaṃ mantesu dvattiṃsamahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā.</i></a> <a><i>Sace agāraṃ ajjhāvasati rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.</i></a> <a><i>Tassimāni satta ratanāni bhavanti, seyyathidaṃ—</i></a> <a><i>cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ.</i></a> <a><i>Parosahassaṃ kho panassa puttā bhavanti sūrā vīraṅgarūpā parasenappamaddanā.</i></a> <a><i>So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati.</i></a> <a><i>Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado.</i></a> <a><i>Kahaṃ pana, bho keṇiya, etarahi so bhavaṃ gotamo viharati arahaṃ sammāsambuddho”ti?</i></a></p>
<p><a data-var="bhagavanto → bhavanto (sya-all, mr)" data-ref="sc9, pts-vp-pli107, ms18Sn_660"><i>Evaṃ vutte, keṇiyo jaṭilo dakkhiṇaṃ bāhuṃ paggahetvā selaṃ brāhmaṇaṃ etadavoca:</i></a> <a><i>“yenesā, bho sela, nīlavanarājī”ti.</i></a> <a><i>Atha kho selo brāhmaṇo tīhi māṇavakasatehi saddhiṃ yena bhagavā tenupasaṅkami.</i></a> <a><i>Atha kho selo brāhmaṇo te māṇavake āmantesi:</i></a> <a><i>“appasaddā bhonto āgacchantu, pade padaṃ nikkhipantā.</i></a> <a><i>Durāsadā hi te bhagavanto sīhāva ekacarā.</i></a> <a><i>Yadā cāhaṃ, bho, samaṇena gotamena saddhiṃ manteyyaṃ, mā me bhonto antarantarā kathaṃ opātetha;</i></a> <a><i>kathāpariyosānaṃ me bhavanto āgamentū”ti.</i></a></p>
<p><a data-var="samannesi → sammannesi (si, sya-all)" data-ref="sc10, ms18Sn_661"><i>Atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi.</i></a> <a><i>Sammodanīyaṃ kathaṃ sāraṇīyaṃ vītisāretvā ekamantaṃ nisīdi.</i></a> <a><i>Ekamantaṃ nisinno kho selo brāhmaṇo bhagavato kāye dvattiṃsamahāpurisalakkhaṇāni samannesi.</i></a> <a><i>Addasā kho selo brāhmaṇo bhagavato kāye dvattiṃsamahāpurisalakkhaṇāni yebhuyyena ṭhapetvā dve.</i></a> <a><i>Dvīsu mahāpurisalakkhaṇesu kaṅkhati vicikicchati nādhimuccati na sampasīdati—</i></a> <a><i>kosohite ca vatthaguyhe pahūtajivhatāya cāti.</i></a></p>
<p><a data-var="abhisaṅkhāsi → abhisaṅkhāresi (sya-all, mr)" data-ref="sc11, pts-vp-pli108, ms18Sn_662"><i>Atha kho bhagavato etadahosi:</i></a> <a><i>“passati kho me ayaṃ selo brāhmaṇodvattiṃsamahāpurisalakkhaṇāni yebhuyyena ṭhapetvā dve.</i></a> <a><i>Dvīsu mahāpurisalakkhaṇesu kaṅkhati vicikicchati nādhimuccati na sampasīdati—</i></a> <a><i>kosohite ca vatthaguyhe pahūtajivhatāya cā”ti.</i></a> <a><i>Atha kho bhagavā tathārūpaṃiddhābhisaṅkhāraṃ abhisaṅkhāsi, yathā addasa selo brāhmaṇo bhagavato kosohitaṃ vatthaguyhaṃ.</i></a> <a><i>Atha kho bhagavā jivhaṃ ninnāmetvā ubhopi kaṇṇasotāni anumasi paṭimasi, ubhopi nāsikasotāni anumasi paṭimasi, kevalampi nalāṭamaṇḍalaṃ jivhāya chādesi.</i></a></p>
<p><a data-ref="sc12, ms18Sn_663"><i>Atha kho selassa brāhmaṇassa etadahosi:</i></a> <a><i>“samannāgato kho samaṇo gotamo dvattiṃsamahāpurisalakkhaṇehi paripuṇṇehi, no aparipuṇṇehi.</i></a> <a><i>No ca kho naṃ jānāmi buddho vā no vā.</i></a> <a><i>Sutaṃ kho pana metaṃ brāhmaṇānaṃ vuḍḍhānaṃ mahallakānaṃ ācariyapācariyānaṃ bhāsamānānaṃ:</i></a> <a><i>‘ye te bhavanti arahanto sammāsambuddhā, te sake vaṇṇe bhaññamāne attānaṃ pātukarontī’ti.</i></a> <a><i>Yannūnāhaṃ samaṇaṃ gotamaṃ sammukhā sāruppāhi gāthāhi abhitthaveyyan”ti.</i></a> <a><i>Atha kho selo brāhmaṇo bhagavantaṃ sammukhā sāruppāhi gāthāhi abhitthavi:</i></a></p>
<blockquote class="gatha">
<p><a data-ref="sc13, vns554, vnp548, ms18Sn_664"><i>“Paripuṇṇakāyo suruci,</i></a><br>
<a><i>Sujāto cārudassano;</i></a><br>
<a><i>Suvaṇṇavaṇṇosi bhagavā,</i></a><br>
<a><i>Susukkadāṭhosi vīriyavā.</i></a></p>
<p><a data-ref="sc14, vns555, vnp549, ms18Sn_665"><i>Narassa hi sujātassa,</i></a><br>
<a><i>ye bhavanti viyañjanā;</i></a><br>
<a><i>Sabbe te tava kāyasmiṃ,</i></a><br>
<a><i>mahāpurisalakkhaṇā.</i></a></p>
<p><a data-ref="sc15, vns556, vnp550, ms18Sn_666"><i>Pasannanetto sumukho,</i></a><br>
<a><i>brahā uju patāpavā;</i></a><br>
<a><i>Majjhe samaṇasaṃghassa,</i></a><br>
<a><i>ādiccova virocasi.</i></a></p>
<p><a data-ref="sc16, vns557, vnp551, ms18Sn_667"><i>Kalyāṇadassano bhikkhu,</i></a><br>
<a><i>kañcanasannibhattaco;</i></a><br>
<a><i>Kiṃ te samaṇabhāvena,</i></a><br>
<a><i>evaṃ uttamavaṇṇino.</i></a></p>
<p><a data-ref="sc17, vns558, vnp552, ms18Sn_668"><i>Rājā arahasi bhavituṃ,</i></a><br>
<a><i>cakkavattī rathesabho;</i></a><br>
<a><i>Cāturanto vijitāvī,</i></a><br>
<a data-var="jambusaṇḍassa → jambumaṇḍassa (mr)"><i>jambusaṇḍassa issaro.</i></a></p>
<p><a data-var="bhogirājāno → bhojarājāno (bj, sya-all, pts-vp-pli1)" data-ref="sc18, vns559, vnp553, pts-vp-pli109, ms18Sn_669"><i>Khattiyā bhogirājāno,</i></a><br>
<a data-var="anuyantā → anuyuttā (bj, pts-vp-pli1)"><i>anuyantā bhavantu te;</i></a><br>
<a><i>Rājābhirājā manujindo,</i></a><br>
<a><i>rajjaṃ kārehi gotama”.</i></a></p>
<p><a data-ref="sc19, vns560, vnp554, ms18Sn_670"><i>“Rājāhamasmi selāti,</i></a><br>
<span class="speaker"><a><i>(bhagavā):</i></a></span><br>
<a><i>Dhammarājā anuttaro;</i></a><br>
<a><i>Dhammena cakkaṃ vattemi,</i></a><br>
<a><i>Cakkaṃ appaṭivattiyaṃ”.</i></a></p>
<p><a data-ref="sc20, vns561, vnp555, ms18Sn_671"><i>“Sambuddho paṭijānāsi,</i></a><br>
<span class="speaker"><a><i>(iti selo brāhmaṇo):</i></a></span><br>
<a><i>Dhammarājā anuttaro;</i></a><br>
<a><i>‘Dhammena cakkaṃ vattemi’,</i></a><br>
<a><i>Iti bhāsasi gotama.</i></a></p>
<p><a data-ref="sc21, vns562, vnp556, ms18Sn_672"><i>Ko nu senāpati bhoto,</i></a><br>
<a><i>Sāvako satthuranvayo;</i></a><br>
<a><i>Ko te tamanuvatteti,</i></a><br>
<a><i>Dhammacakkaṃ pavattitaṃ”.</i></a></p>
<p><a data-ref="sc22, vns563, vnp557, ms18Sn_673"><i>“Mayā pavattitaṃ cakkaṃ,</i></a><br>
<span class="speaker"><a><i>(selāti bhagavā):</i></a></span><br>
<a><i>Dhammacakkaṃ anuttaraṃ;</i></a><br>
<a><i>Sāriputto anuvatteti,</i></a><br>
<a><i>Anujāto tathāgataṃ.</i></a></p>
<p><a data-ref="sc23, vns564, vnp558, ms18Sn_674"><i>Abhiññeyyaṃ abhiññātaṃ,</i></a><br>
<a><i>Bhāvetabbañca bhāvitaṃ;</i></a><br>
<a><i>Pahātabbaṃ pahīnaṃ me,</i></a><br>
<a><i>Tasmā buddhosmi brāhmaṇa.</i></a></p>
<p><a data-ref="sc24, vns565, vnp559, ms18Sn_675"><i>Vinayassu mayi kaṅkhaṃ,</i></a><br>
<a><i>Adhimuccassu brāhmaṇa;</i></a><br>
<a><i>Dullabhaṃ dassanaṃ hoti,</i></a><br>
<a><i>Sambuddhānaṃ abhiṇhaso.</i></a></p>
<p><a data-var="Yesaṃ ve → yesaṃ vo (bj, pts-vp-pli1); yassa ve (sya-all)" data-ref="sc25, vns566, vnp560, pts-vp-pli110, ms18Sn_676"><i>Yesaṃ ve dullabho loke,</i></a><br>
<a><i>Pātubhāvo abhiṇhaso;</i></a><br>
<a><i>Sohaṃ brāhmaṇa sambuddho,</i></a><br>
<a><i>Sallakatto anuttaro.</i></a></p>
<p><a data-ref="sc26, vns567, vnp561, ms18Sn_677"><i>Brahmabhūto atitulo,</i></a><br>
<a><i>Mārasenappamaddano;</i></a><br>
<a><i>Sabbāmitte vasīkatvā,</i></a><br>
<a><i>Modāmi akutobhayo”.</i></a></p>
<p><a data-ref="sc27, vns568, vnp562, ms18Sn_678"><i>“Imaṃ bhavanto nisāmetha,</i></a><br>
<a><i>Yathā bhāsati cakkhumā;</i></a><br>
<a><i>Sallakatto mahāvīro,</i></a><br>
<a><i>Sīhova nadatī vane.</i></a></p>
<p><a data-ref="sc28, vns569, vnp563, ms18Sn_679"><i>Brahmabhūtaṃ atitulaṃ,</i></a><br>
<a><i>Mārasenappamaddanaṃ;</i></a><br>
<a><i>Ko disvā nappasīdeyya,</i></a><br>
<a><i>Api kaṇhābhijātiko.</i></a></p>
<p><a data-ref="sc29, vns570, vnp564, ms18Sn_680"><i>Yo maṃ icchati anvetu,</i></a><br>
<a><i>Yo vā nicchati gacchatu;</i></a><br>
<a><i>Idhāhaṃ pabbajissāmi,</i></a><br>
<a><i>Varapaññassa santike”.</i></a></p>
<p><a data-var="Evañce → etañce (bj, pts-vp-pli1)" data-ref="sc30, vns571, vnp565, ms18Sn_681"><i>“Evañce ruccati bhoto,</i></a><br>
<a data-var="Sammāsambuddhasāsane → sammāsambuddhasāsanaṃ (bj, sya-all, km, pts-vp-pli1 ^mn92#16 [Selasutta])"><i>Sammāsambuddhasāsane;</i></a><br>
<a><i>Mayampi pabbajissāma,</i></a><br>
<a><i>Varapaññassa santike”.</i></a></p>
<p><a data-ref="sc31, vns572, vnp566, ms18Sn_682"><i>Brāhmaṇā tisatā ime,</i></a><br>
<a><i>Yācanti pañjalīkatā;</i></a><br>
<a><i>“Brahmacariyaṃ carissāma,</i></a><br>
<a><i>Bhagavā tava santike”.</i></a></p>
<p><a data-ref="sc32, vns573, vnp567, ms18Sn_683"><i>“Svākkhātaṃ brahmacariyaṃ,</i></a><br>
<span class="speaker"><a><i>(selāti bhagavā):</i></a></span><br>
<a><i>Sandiṭṭhikamakālikaṃ;</i></a><br>
<a><i>Yattha amoghā pabbajjā,</i></a><br>
<a><i>Appamattassa sikkhato”ti.</i></a></p>
</blockquote>
<p><a data-ref="sc33, pts-vp-pli111, ms18Sn_684"><i>Alattha kho selo brāhmaṇo sapariso bhagavato santike pabbajjaṃ, alattha upasampadaṃ.</i></a> <a><i>Atha kho keṇiyo jaṭilo tassā rattiyā accayena sake assame paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi:</i></a> <a><i>“kālo, bho gotama, niṭṭhitaṃ bhattan”ti.</i></a> <a><i>Atha kho bhagavā pubbaṇhasamayaṃ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṃ bhikkhusaṅghena.</i></a></p>
<p><a data-ref="sc34, ms18Sn_685"><i>Atha kho keṇiyo jaṭilo buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi.</i></a> <a><i>Atha kho keṇiyo jaṭilo bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi.</i></a> <a><i>Ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi:</i></a></p>
<blockquote class="gatha">
<p><a data-ref="sc35, vns574, vnp568, ms18Sn_686"><i>“Aggihuttamukhā yaññā,</i></a><br>
<a><i>Sāvittī chandaso mukhaṃ;</i></a><br>
<a><i>Rājā mukhaṃ manussānaṃ,</i></a><br>
<a><i>Nadīnaṃ sāgaro mukhaṃ.</i></a></p>
<p><a data-ref="sc36, vns575, vnp569, ms18Sn_687"><i>Nakkhattānaṃ mukhaṃ cando,</i></a><br>
<a><i>Ādicco tapataṃ mukhaṃ;</i></a><br>
<a><i>Puññaṃ ākaṅkhamānānaṃ,</i></a><br>
<a><i>Saṅgho ve yajataṃ mukhan”ti.</i></a></p>
</blockquote>
<p><a data-ref="sc37, pts-vp-pli112, ms18Sn_688"><i>Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi.</i></a> <a><i>Atha kho āyasmā selo sapariso eko vūpakaṭṭho appamatto ātāpī pahitatto viharanto nacirasseva …pe…</i></a> <a><i>aññataro kho panāyasmā selo sapariso arahataṃ ahosi.</i></a></p>
<p><a data-ref="sc38, ms18Sn_689"><i>Atha kho āyasmā selo sapariso yena bhagavā tenupasaṅkami, upasaṅkamitvā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi:</i></a></p>
<blockquote class="gatha">
<p><a data-var="saraṇamāgamha → saraṇamāgamma (bj, sya-all, mr)" data-ref="sc39, vns576, vnp570, ms18Sn_690"><i>“Yaṃ taṃ saraṇamāgamha,</i></a><br>
<a><i>Ito aṭṭhami cakkhuma;</i></a><br>
<a><i>Sattarattena bhagavā,</i></a><br>
<a><i>Dantamha tava sāsane.</i></a></p>
<p><a data-ref="sc40, vns577, vnp571, ms18Sn_691"><i>Tuvaṃ buddho tuvaṃ satthā,</i></a><br>
<a><i>Tuvaṃ mārābhibhū muni;</i></a><br>
<a><i>Tuvaṃ anusaye chetvā,</i></a><br>
<a><i>Tiṇṇo tāresimaṃ pajaṃ.</i></a></p>
<p><a data-ref="sc41, vns578, vnp572, ms18Sn_692"><i>Upadhī te samatikkantā,</i></a><br>
<a><i>Āsavā te padālitā;</i></a><br>
<a data-var="Sīhosi → sīhova (^mn92#38 [Selasutta])"><i>Sīhosi anupādāno,</i></a><br>
<a><i>Pahīnabhayabheravo.</i></a></p>
<p><a data-ref="sc42, vns579, vnp573, ms18Sn_693"><i>Bhikkhavo tisatā ime,</i></a><br>
<a><i>Tiṭṭhanti pañjalīkatā;</i></a><br>
<a><i>Pāde vīra pasārehi,</i></a><br>
<a><i>Nāgā vandantu satthuno”ti.</i></a></p>
</blockquote>
<p class="endsection"><a><i>Selasuttaṃ sattamaṃ.</i></a></p>
</article>
</section>
</div>
</body>
</html>
