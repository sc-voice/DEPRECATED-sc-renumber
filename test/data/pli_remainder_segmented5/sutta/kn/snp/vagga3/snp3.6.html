<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.6">
<article>
<div class="hgroup">
<p class="division"><a><i>Sutta Nipāta 3.6</i></a></p>
<h1><a><i>Sabhiyasutta</i></a></h1>
</div>
<p><span class="evam"><a data-ref="sc1, ms18Sn_597"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena sabhiyassa paribbājakassa purāṇasālohitāya devatāya pañhā uddiṭṭhā honti:</i></a> <a><i>“yo te, sabhiya, samaṇo vā brāhmaṇo vā ime pañhe puṭṭho byākaroti tassa santike brahmacariyaṃ careyyāsī”ti.</i></a></p>
<p><a data-var="pakudho → pakuddho (sya-all, km)" data-ref="sc2, pts-vp-pli92, ms18Sn_598"><i>Atha kho sabhiyo paribbājako tassā devatāya santike te pañhe uggahetvā ye te samaṇabrāhmaṇā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ—</i></a> <a data-var="sañcayo → sañjayo (bj, sya-all, km, pts-vp-pli1) | belaṭṭhaputto → bellaṭṭhiputto (bj); veḷaṭṭhaputto (sya-all); belaṭṭhiputto (pts-vp-pli1) | nigaṇṭho nāṭaputto → nigaṇṭho nātaputto (bj, pts-vp-pli1)"><i>pūraṇo kassapo makkhaligosālo ajito kesakambalo pakudho kaccāno sañcayo belaṭṭhaputto nigaṇṭho nāṭaputto—</i></a> <a><i>te upasaṅkamitvā te pañhe pucchati.</i></a> <a><i>Te sabhiyena paribbājakena pañhe puṭṭhā na sampāyanti;</i></a> <a><i>asampāyantā kopañca dosañca appaccayañca pātukaronti.</i></a> <a><i>Api ca sabhiyaṃyeva paribbājakaṃ paṭipucchanti.</i></a></p>
<p><a data-ref="sc3, ms18Sn_599"><i>Atha kho sabhiyassa paribbājakassa etadahosi:</i></a> <a><i>“ye kho te bhonto samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ—</i></a> <a><i>pūraṇo kassapo …pe… nigaṇṭho nāṭaputto—</i></a> <a><i>te mayā pañhe puṭṭhā nasampāyanti, asampāyantā kopañca dosañca appaccayañca pātukaronti;</i></a> <a><i>api ca maññevettha paṭipucchanti.</i></a> <a><i>Yannūnāhaṃ hīnāyāvattitvā kāme paribhuñjeyyan”ti.</i></a></p>
<p><a data-ref="sc4, ms18Sn_600"><i>Atha kho sabhiyassa paribbājakassa etadahosi:</i></a> <a><i>“ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;</i></a> <a><i>yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.</i></a></p>
<p><a data-var="yepi kho te → ye kho te (sya-all); yaṃ kho te (mr)" data-ref="sc5, pts-vp-pli93, ms18Sn_601"><i>Atha kho sabhiyassa paribbājakassa etadahosi:</i></a> <a><i>“yepi kho te bhonto samaṇabrāhmaṇā jiṇṇā vuḍḍhā mahallakā addhagatā vayo anuppattā therā rattaññū cirapabbajitā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ—</i></a> <a><i>pūraṇo kassapo …pe… nigaṇṭho nāṭaputto—</i></a> <a><i>tepi mayāpañhe puṭṭhā na sampāyanti, asampāyantā kopañca dosañca appaccayañca pātukaronti, api ca maññevettha paṭipucchanti;</i></a> <a><i>kiṃ pana me samaṇo gotamo ime pañhe puṭṭho byākarissati.</i></a> <a><i>Samaṇo hi gotamo daharo ceva jātiyā, navo ca pabbajjāyā”ti.</i></a></p>
<p><a data-var="samaṇo kho → samaṇo kho gotamo (sya-all, mr)" data-ref="sc6, ms18Sn_602"><i>Atha kho sabhiyassa paribbājakassa etadahosi:</i></a> <a><i>“samaṇo kho daharoti na uññātabbo na paribhotabbo.</i></a> <a><i>Daharopi cesa samaṇo gotamo mahiddhiko hoti mahānubhāvo, yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.</i></a></p>
<p><a data-ref="sc7, ms18Sn_603"><i>Atha kho sabhiyo paribbājako yena rājagahaṃ tena cārikaṃ pakkāmi.</i></a> <a><i>Anupubbenacārikaṃ caramāno yena rājagahaṃ veḷuvanaṃ kalandakanivāpo, yena bhagavātenupasaṅkami; upasaṅkamitvā bhagavatā saddhiṃ sammodi.</i></a> <a><i>Sammodanīyaṃ kathaṃsāraṇīyaṃ vītisāretvā ekamantaṃ nisīdi.</i></a> <a><i>Ekamantaṃ nisinno kho sabhiyoparibbājako bhagavantaṃ gāthāya ajjhabhāsi—</i></a></p>
<blockquote class="gatha">
<p><a data-ref="sc8, vns516, vnp510, ms18Sn_604"><i>“Kaṅkhī vecikicchī āgamaṃ,</i></a><br>
<span class="speaker"><a><i>(iti sabhiyo):</i></a></span><br>
<a><i>Pañhe pucchituṃ abhikaṅkhamāno;</i></a><br>
<a data-var="bhavāhi → bhavāhi me (pts-vp-pli1, mr)"><i>Tesantakaro bhavāhi pañhe me puṭṭho,</i></a><br>
<a><i>Anupubbaṃ anudhammaṃ byākarohi me”.</i></a></p>
<p><a data-ref="sc9, vns517, vnp511, pts-vp-pli94, ms18Sn_605"><i>“Dūrato āgatosi sabhiya,</i></a><br>
<span class="speaker"><a><i>(iti bhagavā):</i></a></span><br>
<a><i>Pañhe pucchituṃ abhikaṅkhamāno;</i></a><br>
<a data-var="Tesantakaro bhavāmi → tesamantakaromi te (pts-vp-pli1, mr)"><i>Tesantakaro bhavāmi pañhe te puṭṭho,</i></a><br>
<a><i>Anupubbaṃ anudhammaṃ byākaromi te.</i></a></p>
<p><a data-ref="sc10, vns518, vnp512, ms18Sn_606"><i>Puccha maṃ sabhiya pañhaṃ,</i></a><br>
<a><i>Yaṃ kiñci manasicchasi;</i></a><br>
<a><i>Tassa tasseva pañhassa,</i></a><br>
<a><i>Ahaṃ antaṃ karomi te”ti.</i></a></p>
</blockquote>
<p><a data-ref="sc11, ms18Sn_607"><i>Atha kho sabhiyassa paribbājakassa etadahosi:</i></a> <a><i>“acchariyaṃ vata bho, abbhutaṃvata bho.</i></a> <a><i>Yaṃ vatāhaṃ aññesu samaṇabrāhmaṇesu okāsakamma mattampi nālatthaṃ taṃme idaṃ samaṇena gotamena okāsakammaṃ katan”ti.</i></a> <a><i>Attamano pamudito udaggo pītisomanassajāto bhagavantaṃ pañhaṃ apucchi—</i></a></p>
<blockquote class="gatha">
<p><a data-ref="sc12, vns519, vnp513, ms18Sn_608"><i>“Kiṃpattinamāhu bhikkhunaṃ,</i></a><br>
<span class="speaker"><a><i>(iti sabhiyo):</i></a></span><br>
<a><i>Sorataṃ kena kathañca dantamāhu;</i></a><br>
<a><i>Buddhoti kathaṃ pavuccati,</i></a><br>
<a><i>Puṭṭho me bhagavā byākarohi”.</i></a></p>
<p><a data-ref="sc13, vns520, vnp514, pts-vp-pli95, ms18Sn_609"><i>“Pajjena katena attanā,</i></a><br>
<span class="speaker"><a><i>(sabhiyāti bhagavā):</i></a></span><br>
<a><i>Parinibbānagato vitiṇṇakaṅkho;</i></a><br>
<a><i>Vibhavañca bhavañca vippahāya,</i></a><br>
<a><i>Vusitavā khīṇapunabbhavo sa bhikkhu.</i></a></p>
<p><a data-ref="sc14, vns521, vnp515, ms18Sn_610"><i>Sabbattha upekkhako satimā,</i></a><br>
<a><i>Na so hiṃsati kañci sabbaloke;</i></a><br>
<a><i>Tiṇṇo samaṇo anāvilo,</i></a><br>
<a><i>Ussadā yassa na santi sorato so.</i></a></p>
<p><a data-ref="sc15, vns522, vnp516, ms18Sn_611"><i>Yassindriyāni bhāvitāni,</i></a><br>
<a><i>Ajjhattaṃ bahiddhā ca sabbaloke;</i></a><br>
<a><i>Nibbijjha imaṃ parañca lokaṃ,</i></a><br>
<a><i>Kālaṃ kaṅkhati bhāvito sa danto.</i></a></p>
<p><a data-ref="sc16, vns523, vnp517, ms18Sn_612"><i>Kappāni viceyya kevalāni,</i></a><br>
<a><i>Saṃsāraṃ dubhayaṃ cutūpapātaṃ;</i></a><br>
<a><i>Vigatarajamanaṅgaṇaṃ visuddhaṃ,</i></a><br>
<a><i>Pattaṃ jātikhayaṃ tamāhu buddhan”ti.</i></a></p>
</blockquote>
<p><a data-var="uttariṃ → uttari (mr)" data-ref="sc17, ms18Sn_613"><i>Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto bhagavantaṃ uttariṃ pañhaṃapucchi—</i></a></p>
<blockquote class="gatha">
<p><a data-ref="sc18, vns524, vnp518, pts-vp-pli96, ms18Sn_614"><i>“Kiṃpattinamāhu brāhmaṇaṃ,</i></a><br>
<span class="speaker"><a><i>(iti sabhiyo):</i></a></span><br>
<a><i>Samaṇaṃ kena kathañca nhātakoti;</i></a><br>
<a><i>Nāgoti kathaṃ pavuccati,</i></a><br>
<a><i>Puṭṭho me bhagavā byākarohi”.</i></a></p>
<p><a data-ref="sc19, vns525, vnp519, ms18Sn_615"><i>“Bāhitvā sabbapāpakāni,</i></a><br>
<span class="speaker"><a><i>(sabhiyāti bhagavā):</i></a></span><br>
<a><i>Vimalo sādhusamāhito ṭhitatto;</i></a><br>
<a><i>Saṃsāramaticca kevalī so,</i></a><br>
<a><i>Asito tādi pavuccate sa brahmā.</i></a></p>
<p><a data-ref="sc20, vns526, vnp520, ms18Sn_616"><i>Samitāvi pahāya puññapāpaṃ,</i></a><br>
<a><i>Virajo ñatvā imaṃ parañca lokaṃ;</i></a><br>
<a><i>Jātimaraṇaṃ upātivatto,</i></a><br>
<a><i>Samaṇo tādi pavuccate tathattā.</i></a></p>
<p><a data-var="Ninhāya → ninnahāya (si, sya-all)" data-ref="sc21, vns527, vnp521, ms18Sn_617"><i>Ninhāya sabbapāpakāni,</i></a><br>
<a><i>Ajjhattaṃ bahiddhā ca sabbaloke;</i></a><br>
<a><i>Devamanussesu kappiyesu,</i></a><br>
<a><i>Kappaṃ neti tamāhu nhātakoti.</i></a></p>
<p><a data-ref="sc22, vns528, vnp522, ms18Sn_618"><i>Āguṃ na karoti kiñci loke,</i></a><br>
<a data-var="Sabbasaṃyoge → sabbayoge (mr)"><i>Sabbasaṃyoge visajja bandhanāni;</i></a><br>
<a><i>Sabbattha na sajjatī vimutto,</i></a><br>
<a><i>Nāgo tādi pavuccate tathattā”ti.</i></a></p>
</blockquote>
<p><a data-ref="sc23, ms18Sn_619"><i>Atha kho sabhiyo paribbājako …pe… bhagavantaṃ uttariṃ pañhaṃ apucchi—</i></a></p>
<blockquote class="gatha">
<p><a data-ref="sc24, vns529, vnp523, pts-vp-pli97, ms18Sn_620"><i>“Kaṃ khettajinaṃ vadanti buddhā,</i></a><br>
<span class="speaker"><a><i>(iti sabhiyo):</i></a></span><br>
<a><i>Kusalaṃ kena kathañca paṇḍitoti;</i></a><br>
<a><i>Muni nāma kathaṃ pavuccati,</i></a><br>
<a><i>Puṭṭho me bhagavā byākarohi”.</i></a></p>
<p><a data-ref="sc25, vns530, vnp524, ms18Sn_621"><i>“Khettāni viceyya kevalāni,</i></a><br>
<span class="speaker"><a><i>(sabhiyāti bhagavā):</i></a></span><br>
<a><i>Dibbaṃ mānusakañca brahmakhettaṃ;</i></a><br>
<a><i>Sabbakhettamūlabandhanā pamutto,</i></a><br>
<a><i>Khettajino tādi pavuccate tathattā.</i></a></p>
<p><a data-ref="sc26, vns531, vnp525, ms18Sn_622"><i>Kosāni viceyya kevalāni,</i></a><br>
<a><i>Dibbaṃ mānusakañca brahmakosaṃ;</i></a><br>
<a><i>Sabbakosamūlabandhanā pamutto,</i></a><br>
<a><i>Kusalo tādi pavuccate tathattā.</i></a></p>
<p><a data-ref="sc27, vns532, vnp526, ms18Sn_623"><i>Dubhayāni viceyya paṇḍarāni,</i></a><br>
<a><i>Ajjhattaṃ bahiddhā ca suddhipañño;</i></a><br>
<a><i>Kaṇhaṃ sukkaṃ upātivatto,</i></a><br>
<a><i>Paṇḍito tādi pavuccate tathattā.</i></a></p>
<p><a data-ref="sc28, vns533, vnp527, ms18Sn_624"><i>Asatañca satañca ñatvā dhammaṃ,</i></a><br>
<a><i>Ajjhattaṃ bahiddhā ca sabbaloke;</i></a><br>
<a><i>Devamanussehi pūjanīyo,</i></a><br>
<a><i>Saṅgaṃ jālamaticca so munī”ti.</i></a></p>
</blockquote>
<p><a data-ref="sc29, ms18Sn_625"><i>Atha kho sabhiyo paribbājako …pe… bhagavantaṃ uttariṃ pañhaṃ apucchi—</i></a></p>
<blockquote class="gatha">
<p><a data-ref="sc30, vns534, vnp528, pts-vp-pli98, ms18Sn_626"><i>“Kiṃpattinamāhu vedaguṃ,</i></a><br>
<span class="speaker"><a><i>(iti sabhiyo):</i></a></span><br>
<a><i>Anuviditaṃ kena kathañca viriyavāti;</i></a><br>
<a><i>Ājāniyo kinti nāma hoti,</i></a><br>
<a><i>Puṭṭho me bhagavā byākarohi”.</i></a></p>
<p><a data-ref="sc31, vns535, vnp529, ms18Sn_627"><i>“Vedāni viceyya kevalāni,</i></a><br>
<span class="speaker"><a><i>(sabhiyāti bhagavā):</i></a></span><br>
<a data-var="yānidhatthi → yānipatthi (sya-all, pts-vp-pli1)"><i>Samaṇānaṃ yānidhatthi brāhmaṇānaṃ;</i></a><br>
<a><i>Sabbavedanāsu vītarāgo,</i></a><br>
<a><i>Sabbaṃ vedamaticca vedagū so.</i></a></p>
<p><a data-ref="sc32, vns536, vnp530, ms18Sn_628"><i>Anuvicca papañcanāmarūpaṃ,</i></a><br>
<a><i>Ajjhattaṃ bahiddhā ca rogamūlaṃ;</i></a><br>
<a><i>Sabbarogamūlabandhanā pamutto,</i></a><br>
<a><i>Anuvidito tādi pavuccate tathattā.</i></a></p>
<p><a data-ref="sc33, vns537, vnp531, ms18Sn_629"><i>Virato idha sabbapāpakehi,</i></a><br>
<a><i>Nirayadukkhaṃ aticca viriyavāso;</i></a><br>
<a><i>So vīriyavā padhānavā,</i></a><br>
<a><i>Dhīro tādi pavuccate tathattā.</i></a></p>
<p><a data-ref="sc34, vns538, vnp532, ms18Sn_630"><i>Yassassu lunāni bandhanāni,</i></a><br>
<a><i>Ajjhattaṃ bahiddhā ca saṅgamūlaṃ;</i></a><br>
<a><i>Sabbasaṅgamūlabandhanā pamutto,</i></a><br>
<a><i>Ājāniyo tādi pavuccate tathattā”ti.</i></a></p>
</blockquote>
<p><a data-ref="sc35, ms18Sn_631"><i>Atha kho sabhiyo paribbājako …pe… bhagavantaṃ uttariṃ pañhaṃ apucchi—</i></a></p>
<blockquote class="gatha">
<p><a data-ref="sc36, vns539, vnp533, pts-vp-pli99, ms18Sn_632"><i>“Kiṃpattinamāhu sottiyaṃ,</i></a><br>
<span class="speaker"><a><i>(iti sabhiyo):</i></a></span><br>
<a><i>Ariyaṃ kena kathañca caraṇavāti;</i></a><br>
<a><i>Paribbājako kinti nāma hoti,</i></a><br>
<a><i>Puṭṭho me bhagavā byākarohi”.</i></a></p>
<p><a data-ref="sc37, vns540, vnp534, ms18Sn_633"><i>“Sutvā sabbadhammaṃ abhiññāya loke,</i></a><br>
<span class="speaker"><a><i>(sabhiyāti bhagavā):</i></a></span><br>
<a><i>Sāvajjānavajjaṃ yadatthi kiñci;</i></a><br>
<a><i>Abhibhuṃ akathaṅkathiṃ vimuttaṃ,</i></a><br>
<a><i>Anighaṃ sabbadhimāhu sottiyoti.</i></a></p>
<p><a data-ref="sc38, vns541, vnp535, ms18Sn_634"><i>Chetvā āsavāni ālayāni,</i></a><br>
<a><i>Vidvā so na upeti gabbhaseyyaṃ;</i></a><br>
<a><i>Saññaṃ tividhaṃ panujja paṅkaṃ,</i></a><br>
<a><i>Kappaṃ neti tamāhu ariyoti.</i></a></p>
<p><a data-ref="sc39, vns542, vnp536, ms18Sn_635"><i>Yo idha caraṇesu pattipatto,</i></a><br>
<a data-var="ājānāti → ajāni (bj, sya-all, pts-vp-pli1)"><i>Kusalo sabbadā ājānāti dhammaṃ;</i></a><br>
<a data-var="vimuttacitto → vimutto (bj, pts-vp-pli1)"><i>Sabbattha na sajjati vimuttacitto,</i></a><br>
<a><i>Paṭighā yassa na santi caraṇavā so.</i></a></p>
<p><a data-ref="sc40, vns543, vnp537, ms18Sn_636"><i>Dukkhavepakkaṃ yadatthi kammaṃ,</i></a><br>
<a data-var="tiriyaṃ vāpi → tiriyañcāpi (bj, sya-all, pts-vp-pli1)"><i>Uddhamadho tiriyaṃ vāpi majjhe;</i></a><br>
<a><i>Paribbājayitvā pariññacārī,</i></a><br>
<a><i>Māyaṃ mānamathopi lobhakodhaṃ;</i></a><br>
<a><i>Pariyantamakāsi nāmarūpaṃ,</i></a><br>
<a><i>Taṃ paribbājakamāhu pattipattan”ti.</i></a></p>
</blockquote>
<p><a data-ref="sc41, pts-vp-pli100, ms18Sn_637"><i>Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ sammukhā sāruppāhi gāthāhi abhitthavi:</i></a></p>
<blockquote class="gatha">
<p><a data-ref="sc42, vns544, vnp538, ms18Sn_638"><i>“Yāni ca tīṇi yāni ca saṭṭhi,</i></a><br>
<a data-var="Samaṇappavādasitāni → samaṇappavādanissitāni (sya-all, mr)"><i>Samaṇappavādasitāni bhūripañña;</i></a><br>
<a><i>Saññakkharasaññanissitāni,</i></a><br>
<a><i>Osaraṇāni vineyya oghatamagā.</i></a></p>
<p><a data-var="pāragū → antagusi pāragu (bj); pāragūsi (sya-all, mr)" data-ref="sc43, vns545, vnp539, ms18Sn_639"><i>Antagūsi pāragū dukkhassa,</i></a><br>
<a><i>Arahāsi sammāsambuddho khīṇāsavaṃ taṃ maññe;</i></a><br>
<a><i>Jutimā mutimā pahūtapañño,</i></a><br>
<a><i>Dukkhassantakara atāresi maṃ.</i></a></p>
<p><a data-ref="sc44, vns546, vnp540, ms18Sn_640"><i>Yaṃ me kaṅkhitamaññāsi,</i></a><br>
<a><i>Vicikicchā maṃ tārayi namo te;</i></a><br>
<a><i>Muni monapathesu pattipatta,</i></a><br>
<a><i>Akhila ādiccabandhu soratosi.</i></a></p>
<p><a data-ref="sc45, vns547, vnp541, pts-vp-pli101, ms18Sn_641"><i>Yā me kaṅkhā pure āsi,</i></a><br>
<a><i>Taṃ me byākāsi cakkhumā;</i></a><br>
<a><i>Addhā munīsi sambuddho,</i></a><br>
<a><i>Natthi nīvaraṇā tava.</i></a></p>
<p><a data-ref="sc46, vns548, vnp542, ms18Sn_642"><i>Upāyāsā ca te sabbe,</i></a><br>
<a><i>Viddhastā vinaḷīkatā;</i></a><br>
<a><i>Sītibhūto damappatto,</i></a><br>
<a><i>Dhitimā saccanikkamo.</i></a></p>
<p><a data-ref="sc47, vns549, vnp543, ms18Sn_643"><i>Tassa te nāganāgassa,</i></a><br>
<a><i>Mahāvīrassa bhāsato;</i></a><br>
<a><i>Sabbe devānumodanti,</i></a><br>
<a><i>Ubho nāradapabbatā.</i></a></p>
<p><a data-ref="sc48, vns550, vnp544, ms18Sn_644"><i>Namo te purisājañña,</i></a><br>
<a><i>Namo te purisuttama;</i></a><br>
<a><i>Sadevakasmiṃ lokasmiṃ,</i></a><br>
<a><i>Natthi te paṭipuggalo.</i></a></p>
<p><a data-ref="sc49, vns551, vnp545, ms18Sn_645"><i>Tuvaṃ buddho tuvaṃ satthā,</i></a><br>
<a><i>Tuvaṃ mārābhibhū muni;</i></a><br>
<a><i>Tuvaṃ anusaye chetvā,</i></a><br>
<a><i>Tiṇṇo tāresi maṃ pajaṃ.</i></a></p>
<p><a data-ref="sc50, vns552, vnp546, ms18Sn_646"><i>Upadhī te samatikkantā,</i></a><br>
<a><i>Āsavā te padālitā;</i></a><br>
<a><i>Sīhosi anupādāno,</i></a><br>
<a><i>Pahīnabhayabheravo.</i></a></p>
<p><a data-ref="sc51, vns553, vnp547, ms18Sn_647"><i>Puṇḍarīkaṃ yathā vaggu,</i></a><br>
<a data-var="na upalimpati → toye na upalippati (bj); toye na upalippati (pts-vp-pli1); toyena na upalimpati (mr)"><i>Toye na upalimpati;</i></a><br>
<a><i>Evaṃ puññe ca pāpe ca,</i></a><br>
<a><i>Ubhaye tvaṃ na limpasi;</i></a><br>
<a><i>Pāde vīra pasārehi,</i></a><br>
<a><i>Sabhiyo vandati satthuno”ti.</i></a></p>
</blockquote>
<p><a data-ref="sc52, pts-vp-pli102, ms18Sn_648"><i>Atha kho sabhiyo paribbājako bhagavato pādesu sirasā nipatitvā bhagavantaṃ etadavoca:</i></a> <a><i>“abhikkantaṃ, bhante …pe…</i></a> <a><i>esāhaṃ bhagavantaṃ saraṇaṃ gacchāmi dhammañca bhikkhusaṅghañca;</i></a> <a><i>labheyyāhaṃ, bhante, bhagavato santike pabbajjaṃ, labheyyaṃ upasampadan”ti.</i></a></p>
<p><a data-ref="sc53, ms18Sn_649"><i>“Yo kho, sabhiya, aññatitthiyapubbo imasmiṃ dhammavinaye ākaṅkhati pabbajjaṃ, ākaṅkhati upasampadaṃ, so cattāro māse parivasati;</i></a> <a><i>catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya.</i></a> <a><i>Api ca mettha puggalavemattatā viditā”ti.</i></a></p>
<p><a data-ref="sc54, ms18Sn_650"><i>“Sace, bhante, aññatitthiyapubbā imasmiṃ dhammavinaye ākaṅkhantā pabbajjaṃ, ākaṅkhantā upasampadaṃ cattāro māse parivasanti, catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya, ahaṃ cattāri vassāni parivasissāmi;</i></a> <a><i>catunnaṃ vassānaṃ accayena āraddhacittā bhikkhū pabbājentu upasampādentu bhikkhubhāvāyā”ti.</i></a> <a><i>Alattha kho sabhiyo paribbājako bhagavato santike pabbajjaṃ alattha upasampadaṃ …pe…</i></a> <a><i>aññataro kho panāyasmā sabhiyo arahataṃ ahosīti.</i></a></p>
<p class="endsection"><a><i>Sabhiyasuttaṃ chaṭṭhaṃ.</i></a></p>
</article>
</section>
</div>
</body>
</html>
