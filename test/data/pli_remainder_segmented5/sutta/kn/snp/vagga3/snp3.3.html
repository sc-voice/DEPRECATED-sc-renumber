<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.3">
<article>
<div class="hgroup">
<p class="division"><a><i>Sutta Nipāta 3.3</i></a></p>
<h1><a><i>Subhāsitasutta</i></a></h1>
</div>
<p><span class="evam"><a data-ref="sc1, ms18Sn_519"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tatra kho bhagavā bhikkhū āmantesi:</i></a> <a><i>“bhikkhavo”ti.</i></a> <a><i>“Bhadante”ti te bhikkhūbhagavato paccassosuṃ.</i></a> <a><i>Bhagavā etadavoca:</i></a></p>
<p><a data-ref="sc2, ms18Sn_520"><i>“Catūhi, bhikkhave, aṅgehi samannāgatā vācā subhāsitā hoti, na dubbhāsitā, anavajjā ca ananuvajjā ca viññūnaṃ.</i></a> <a><i>Katamehi catūhi?</i></a> <a><i>Idha, bhikkhave, bhikkhu subhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ, piyaṃyeva bhāsati no appiyaṃ, saccaṃyeva bhāsati no alikaṃ.</i></a> <a><i>Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti.</i></a> <a><i>Idamavoca bhagavā.</i></a> <a><i>Idaṃ vatvāna sugato, athāparaṃ etadavoca satthā:</i></a></p>
<blockquote class="gatha">
<p><a data-ref="sc3, vns453, vnp450, ms18Sn_521"><i>“Subhāsitaṃ uttamamāhu santo,</i></a><br>
<a><i>Dhammaṃ bhaṇe nādhammaṃ taṃ dutiyaṃ;</i></a><br>
<a><i>Piyaṃ bhaṇe nāppiyaṃ taṃ tatiyaṃ,</i></a><br>
<a><i>Saccaṃ bhaṇe nālikaṃ taṃ catutthan”ti.</i></a></p>
</blockquote>
<p><a data-ref="sc4, pts-vp-pli79, ms18Sn_522"><i>Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ etadavoca:</i></a> <a><i>“paṭibhāti maṃ, bhagavā, paṭibhāti maṃ, sugatā”ti.</i></a> <a><i>“Paṭibhātu taṃ, vaṅgīsā”ti bhagavā avoca.</i></a> <a><i>Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi:</i></a></p>
<blockquote class="gatha">
<p><a data-ref="sc5, vns454, vnp451, ms18Sn_523"><i>“Tameva vācaṃ bhāseyya,</i></a><br>
<a><i>yāyattānaṃ na tāpaye;</i></a><br>
<a><i>Pare ca na vihiṃseyya,</i></a><br>
<a><i>sā ve vācā subhāsitā.</i></a></p>
<p><a data-ref="sc6, vns455, vnp452, ms18Sn_524"><i>Piyavācameva bhāseyya,</i></a><br>
<a><i>yā vācā paṭinanditā;</i></a><br>
<a><i>Yaṃ anādāya pāpāni,</i></a><br>
<a><i>paresaṃ bhāsate piyaṃ.</i></a></p>
<p><a data-ref="sc7, vns456, vnp453, ms18Sn_525"><i>Saccaṃ ve amatā vācā,</i></a><br>
<a><i>esa dhammo sanantano;</i></a><br>
<a><i>Sacce atthe ca dhamme ca,</i></a><br>
<a><i>āhu santo patiṭṭhitā.</i></a></p>
<p><a data-ref="sc8, vns457, vnp454, ms18Sn_526"><i>Yaṃ buddho bhāsati vācaṃ,</i></a><br>
<a><i>Khemaṃ nibbānapattiyā;</i></a><br>
<a><i>Dukkhassantakiriyāya,</i></a><br>
<a><i>Sā ve vācānamuttamā”ti.</i></a></p>
</blockquote>
<p class="endsection"><a><i>Subhāsitasuttaṃ tatiyaṃ.</i></a></p>
</article>
</section>
</div>
</body>
</html>
