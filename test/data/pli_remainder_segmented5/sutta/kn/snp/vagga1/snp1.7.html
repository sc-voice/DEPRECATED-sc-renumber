<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.7">
<article>
<div class="hgroup">
<p class="division"><a><i>Sutta Nipāta 1.7</i></a></p>
<h1><a><i>Vasalasutta</i></a></h1>
</div>
<p><span class="evam"><a data-ref="sc1, pts-vp-pli21, ms18Sn_133"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.</i></a> <a><i>Tena kho pana samayena aggikabhāradvājassa brāhmaṇassa nivesane aggi pajjalito hoti āhuti paggahitā.</i></a> <a><i>Atha kho bhagavā sāvatthiyaṃ sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami.</i></a></p>
<p><a data-var="tatreva → atreva (sya-all, mr)" data-ref="sc2, ms18Sn_134"><i>Addasā kho aggikabhāradvājo brāhmaṇo bhagavantaṃ dūratova āgacchantaṃ.</i></a> <a><i>Disvāna bhagavantaṃ etadavoca:</i></a> <a><i>“tatreva, muṇḍaka;</i></a> <a><i>tatreva, samaṇaka;</i></a> <a><i>tatreva, vasalaka, tiṭṭhāhī”ti.</i></a></p>
<p><a data-ref="sc3, ms18Sn_135"><i>Evaṃ vutte, bhagavā aggikabhāradvājaṃ brāhmaṇaṃ etadavoca:</i></a> <a><i>“jānāsi pana tvaṃ, brāhmaṇa, vasalaṃ vā vasalakaraṇe vā dhamme”ti?</i></a> <a><i>“Na khvāhaṃ, bho gotama, jānāmi vasalaṃ vā vasalakaraṇe vā dhamme;</i></a> <a><i>sādhu me bhavaṃ gotamo tathā dhammaṃ desetu, yathāhaṃ jāneyyaṃ vasalaṃ vā vasalakaraṇe vā dhamme”ti.</i></a> <a><i>“Tena hi, brāhmaṇa, suṇāhi, sādhukaṃ manasi karohi; bhāsissāmī”ti.</i></a> <a><i>“Evaṃ, bho”ti kho aggikabhāradvājo brāhmaṇo bhagavato paccassosi.</i></a> <a><i>Bhagavā etadavoca:</i></a></p>
<blockquote class="gatha">
<p><a data-ref="sc4, vns116, vnp116, ms18Sn_136"><i>“Kodhano upanāhī ca,</i></a><br>
<a><i>pāpamakkhī ca yo naro;</i></a><br>
<a><i>Vipannadiṭṭhi māyāvī,</i></a><br>
<a><i>taṃ jaññā vasalo iti.</i></a></p>
<p><a data-ref="sc5, vns117, vnp117, ms18Sn_137"><i>Ekajaṃ vā dvijaṃ vāpi,</i></a><br>
<a><i>yodha pāṇaṃ vihiṃsati;</i></a><br>
<a><i>Yassa pāṇe dayā natthi,</i></a><br>
<a><i>taṃ jaññā vasalo iti.</i></a></p>
<p><a data-var="parirundhati → uparundheti (sya-all); uparundhati (mr)" data-ref="sc6, vns118, vnp118, pts-vp-pli22, ms18Sn_138"><i>Yo hanti parirundhati,</i></a><br>
<a><i>gāmāni nigamāni ca;</i></a><br>
<a data-var="Niggāhako → nigghātako (?)"><i>Niggāhako samaññāto,</i></a><br>
<a><i>taṃ jaññā vasalo iti.</i></a></p>
<p><a data-ref="sc7, vns119, vnp119, ms18Sn_139"><i>Gāme vā yadi vā raññe,</i></a><br>
<a><i>yaṃ paresaṃ mamāyitaṃ;</i></a><br>
<a data-var="adinnamādeti → adinnaṃ ādiyati (bj, pts-vp-pli1); adinnaṃ āneti (sya-all)"><i>Theyyā adinnamādeti,</i></a><br>
<a><i>taṃ jaññā vasalo iti.</i></a></p>
<p><a data-ref="sc8, vns120, vnp120, ms18Sn_140"><i>Yo have iṇamādāya,</i></a><br>
<a data-var="cujjamāno → bhuñjamāno (sya-all, mr)"><i>cujjamāno palāyati;</i></a><br>
<a><i>Na hi te iṇamatthīti,</i></a><br>
<a><i>taṃ jaññā vasalo iti.</i></a></p>
<p><a data-ref="sc9, vns121, vnp121, ms18Sn_141"><i>Yo ve kiñcikkhakamyatā,</i></a><br>
<a><i>panthasmiṃ vajantaṃ janaṃ;</i></a><br>
<a><i>Hantvā kiñcikkhamādeti,</i></a><br>
<a><i>taṃ jaññā vasalo iti.</i></a></p>
<p><a data-ref="sc10, vns122, vnp122, ms18Sn_142"><i>Attahetu parahetu,</i></a><br>
<a data-var="dhanahetu ca → dhanahetu va (mr)"><i>dhanahetu ca yo naro;</i></a><br>
<a><i>Sakkhipuṭṭho musā brūti,</i></a><br>
<a><i>taṃ jaññā vasalo iti.</i></a></p>
<p><a data-ref="sc11, vns123, vnp123, ms18Sn_143"><i>Yo ñātīnaṃ sakhīnaṃ vā,</i></a><br>
<a><i>dāresu paṭidissati;</i></a><br>
<a data-var="Sāhasā → sahasā (bj, sya-all, pts-vp-pli1)"><i>Sāhasā sampiyena vā,</i></a><br>
<a><i>taṃ jaññā vasalo iti.</i></a></p>
<p><a data-ref="sc12, vns124, vnp124, ms18Sn_144"><i>Yo mātaraṃ pitaraṃ vā,</i></a><br>
<a><i>jiṇṇakaṃ gatayobbanaṃ;</i></a><br>
<a><i>Pahu santo na bharati,</i></a><br>
<a><i>taṃ jaññā vasalo iti.</i></a></p>
<p><a data-ref="sc13, vns125, vnp125, ms18Sn_145"><i>Yo mātaraṃ pitaraṃ vā,</i></a><br>
<a><i>Bhātaraṃ bhaginiṃ sasuṃ;</i></a><br>
<a><i>Hanti roseti vācāya,</i></a><br>
<a><i>Taṃ jaññā vasalo iti.</i></a></p>
<p><a data-ref="sc14, vns126, vnp126, ms18Sn_146"><i>Yo atthaṃ pucchito santo,</i></a><br>
<a><i>Anatthamanusāsati;</i></a><br>
<a><i>Paṭicchannena manteti,</i></a><br>
<a><i>Taṃ jaññā vasalo iti.</i></a></p>
<p><a data-ref="sc15, vns127, vnp127, ms18Sn_147"><i>Yo katvā pāpakaṃ kammaṃ,</i></a><br>
<a data-var="icchati → ^vb17#78 [Mātikā/ Dukaniddesa]"><i>Mā maṃ jaññāti icchati;</i></a><br>
<a><i>Yo paṭicchannakammanto,</i></a><br>
<a><i>Taṃ jaññā vasalo iti.</i></a></p>
<p><a data-ref="sc16, vns128, vnp128, ms18Sn_148"><i>Yo ve parakulaṃ gantvā,</i></a><br>
<a data-var="Bhutvāna → bhutvā ca (sya-all, mr)"><i>Bhutvāna sucibhojanaṃ;</i></a><br>
<a><i>Āgataṃ nappaṭipūjeti,</i></a><br>
<a><i>Taṃ jaññā vasalo iti.</i></a></p>
<p><a data-ref="sc17, vns129, vnp129, ms18Sn_149"><i>Yo brāhmaṇaṃ samaṇaṃ vā,</i></a><br>
<a><i>Aññaṃ vāpi vanibbakaṃ;</i></a><br>
<a><i>Musāvādena vañceti,</i></a><br>
<a><i>Taṃ jaññā vasalo iti.</i></a></p>
<p><a data-ref="sc18, vns130, vnp130, pts-vp-pli23, ms18Sn_150"><i>Yo brāhmaṇaṃ samaṇaṃ vā,</i></a><br>
<a><i>Bhattakāle upaṭṭhite;</i></a><br>
<a><i>Roseti vācā na ca deti,</i></a><br>
<a><i>Taṃ jaññā vasalo iti.</i></a></p>
<p><a data-ref="sc19, vns131, vnp131, ms18Sn_151"><i>Asataṃ yodha pabrūti,</i></a><br>
<a><i>Mohena paliguṇṭhito;</i></a><br>
<a data-var="nijigīsāno → nijigiṃsāno (bj, sya-all, km, pts-vp-pli1)"><i>Kiñcikkhaṃ nijigīsāno,</i></a><br>
<a><i>Taṃ jaññā vasalo iti.</i></a></p>
<p><a data-ref="sc20, vns132, vnp132, ms18Sn_152"><i>Yo cattānaṃ samukkaṃse,</i></a><br>
<a data-var="ca mavajānāti → ca mavajānati (bj, pts-vp-pli1); ca avajānati (sya-all)"><i>Pare ca mavajānāti;</i></a><br>
<a><i>Nihīno sena mānena,</i></a><br>
<a><i>Taṃ jaññā vasalo iti.</i></a></p>
<p><a data-ref="sc21, vns133, vnp133, ms18Sn_153"><i>Rosako kadariyo ca,</i></a><br>
<a><i>Pāpiccho maccharī saṭho;</i></a><br>
<a><i>Ahiriko anottappī,</i></a><br>
<a><i>Taṃ jaññā vasalo iti.</i></a></p>
<p><a data-ref="sc22, vns134, vnp134, ms18Sn_154"><i>Yo buddhaṃ paribhāsati,</i></a><br>
<a><i>Atha vā tassa sāvakaṃ;</i></a><br>
<a data-var="Paribbājaṃ → paribbājakaṃ (sya-all, km); paribbajaṃ (mr)"><i>Paribbājaṃ gahaṭṭhaṃ vā,</i></a><br>
<a><i>Taṃ jaññā vasalo iti.</i></a></p>
<p><a data-var="anarahaṃ → anarahā (bj, pts-vp-pli1)" data-ref="sc23, vns135, vnp135, ms18Sn_155"><i>Yo ve anarahaṃ santo,</i></a><br>
<a data-var="paṭijānāti → paṭijānati (bj, sya-all, pts-vp-pli1)"><i>Arahaṃ paṭijānāti;</i></a><br>
<a><i>Coro sabrahmake loke,</i></a><br>
<a><i>Eso kho vasalādhamo;</i></a><br>
<a><i>Ete kho vasalā vuttā,</i></a><br>
<a><i>Mayā yete pakāsitā.</i></a></p>
<p><a data-ref="sc24, vns136, vnp136, ms18Sn_156"><i>Na jaccā vasalo hoti,</i></a><br>
<a><i>Na jaccā hoti brāhmaṇo;</i></a><br>
<a data-var="Kammunā → kammanā (bj, pts-vp-pli1)"><i>Kammunā vasalo hoti,</i></a><br>
<a><i>Kammunā hoti brāhmaṇo.</i></a></p>
<p><a data-ref="sc25, vns137, vnp137, ms18Sn_157"><i>Tadamināpi jānātha,</i></a><br>
<a data-var="Yathāmedaṃ → yathāpedaṃ (mr)"><i>Yathāmedaṃ nidassanaṃ;</i></a><br>
<a data-var="sopāko → sapāko (?)"><i>Caṇḍālaputto sopāko,</i></a><br>
<a><i>Mātaṅgo iti vissuto.</i></a></p>
<p><a data-var="yasaṃ paramaṃ patto → so yasapparamappatto (sya-all, mr)" data-ref="sc26, vns138, vnp138, pts-vp-pli24, ms18Sn_158"><i>So yasaṃ paramaṃ patto,</i></a><br>
<a><i>Mātaṅgo yaṃ sudullabhaṃ;</i></a><br>
<a><i>Āgacchuṃ tassupaṭṭhānaṃ,</i></a><br>
<a><i>Khattiyā brāhmaṇā bahū.</i></a></p>
<p><a data-ref="sc27, vns139, vnp139, ms18Sn_159"><i>Devayānaṃ abhiruyha,</i></a><br>
<a><i>Virajaṃ so mahāpathaṃ;</i></a><br>
<a><i>Kāmarāgaṃ virājetvā,</i></a><br>
<a><i>Brahmalokūpago ahu;</i></a><br>
<a><i>Na naṃ jāti nivāresi,</i></a><br>
<a><i>Brahmalokūpapattiyā.</i></a></p>
<p><a data-ref="sc28, vns140, vnp140, ms18Sn_160"><i>Ajjhāyakakule jātā,</i></a><br>
<a><i>Brāhmaṇā mantabandhavā;</i></a><br>
<a><i>Te ca pāpesu kammesu,</i></a><br>
<a><i>Abhiṇhamupadissare.</i></a></p>
<p><a data-ref="sc29, vns141, vnp141, ms18Sn_161"><i>Diṭṭheva dhamme gārayhā,</i></a><br>
<a><i>Samparāye ca duggati;</i></a><br>
<a><i>Na ne jāti nivāreti,</i></a><br>
<a data-var="Duggatyā → duggaccā (bj, sya-all, km, pts-vp-pli1)"><i>Duggatyā garahāya vā.</i></a></p>
<p><a data-ref="sc30, vns142, vnp142, ms18Sn_162"><i>Na jaccā vasalo hoti,</i></a><br>
<a><i>Na jaccā hoti brāhmaṇo;</i></a><br>
<a><i>Kammunā vasalo hoti,</i></a><br>
<a><i>Kammunā hoti brāhmaṇo”ti.</i></a></p>
</blockquote>
<p><a data-ref="sc31, pts-vp-pli25, ms18Sn_163"><i>Evaṃ vutte, aggikabhāradvājo brāhmaṇo bhagavantaṃ etadavoca:</i></a> <a><i>“abhikkantaṃ, bho gotama …pe…</i></a> <a><i>upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</i></a></p>
<p class="endsection"><a><i>Vasalasuttaṃ sattamaṃ.</i></a></p>
</article>
</section>
</div>
</body>
</html>
