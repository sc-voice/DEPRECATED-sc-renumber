<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.6">
<article>
<div class="hgroup">
<p class="division"><a><i>Sutta Nipāta 1.6</i></a></p>
<h1><a><i>Parābhavasutta</i></a></h1>
</div>
<p><span class="evam"><a data-ref="sc1, ms18Sn_106"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.</i></a> <a><i>Ekamantaṃ ṭhitā kho sā devatā bhagavantaṃ gāthāya ajjhabhāsi:</i></a></p>
<blockquote class="gatha">
<p><a data-ref="sc2, vns91, vnp91, ms18Sn_107"><i>“Parābhavantaṃ purisaṃ,</i></a><br>
<a data-var="gotama → gotamaṃ (bj, sya-all, pts-vp-pli1)"><i>mayaṃ pucchāma gotama;</i></a><br>
<a data-var="Bhavantaṃ → bhagavantaṃ (sya2ed, pts-vp-pli1, csp1ed)"><i>Bhavantaṃ puṭṭhumāgamma,</i></a><br>
<a><i>kiṃ parābhavato mukhaṃ”.</i></a></p>
<p><a data-ref="sc3, vns92, vnp92, ms18Sn_108"><i>“Suvijāno bhavaṃ hoti,</i></a><br>
<a data-var="suvijāno → duvijāno (sya-all, mr)"><i>suvijāno parābhavo;</i></a><br>
<a><i>Dhammakāmo bhavaṃ hoti,</i></a><br>
<a><i>dhammadessī parābhavo”.</i></a></p>
<p><a data-ref="sc4, vns93, vnp93, ms18Sn_109"><i>“Iti hetaṃ vijānāma,</i></a><br>
<a><i>paṭhamo so parābhavo;</i></a><br>
<a><i>Dutiyaṃ bhagavā brūhi,</i></a><br>
<a><i>kiṃ parābhavato mukhaṃ”.</i></a></p>
<p><a data-ref="sc5, vns94, vnp94, ms18Sn_110"><i>“Asantassa piyā honti,</i></a><br>
<a><i>sante na kurute piyaṃ;</i></a><br>
<a><i>Asataṃ dhammaṃ roceti,</i></a><br>
<a><i>taṃ parābhavato mukhaṃ”.</i></a></p>
<p><a data-ref="sc6, vns95, vnp95, ms18Sn_111"><i>“Iti hetaṃ vijānāma,</i></a><br>
<a><i>dutiyo so parābhavo;</i></a><br>
<a><i>Tatiyaṃ bhagavā brūhi,</i></a><br>
<a><i>kiṃ parābhavato mukhaṃ”.</i></a></p>
<p><a data-ref="sc7, vns96, vnp96, pts-vp-pli19, ms18Sn_112"><i>“Niddāsīlī sabhāsīlī,</i></a><br>
<a><i>anuṭṭhātā ca yo naro;</i></a><br>
<a><i>Alaso kodhapaññāṇo,</i></a><br>
<a><i>taṃ parābhavato mukhaṃ”.</i></a></p>
<p><a data-ref="sc8, vns97, vnp97, ms18Sn_113"><i>“Iti hetaṃ vijānāma,</i></a><br>
<a><i>tatiyo so parābhavo;</i></a><br>
<a><i>Catutthaṃ bhagavā brūhi,</i></a><br>
<a><i>kiṃ parābhavato mukhaṃ”.</i></a></p>
<p><a data-var="mātaraṃ → yo mātaraṃ vā (bj, sya-all, km, pts-vp-pli1)" data-ref="sc9, vns98, vnp98, ms18Sn_114"><i>“Yo mātaraṃ pitaraṃ vā,</i></a><br>
<a><i>jiṇṇakaṃ gatayobbanaṃ;</i></a><br>
<a><i>Pahu santo na bharati,</i></a><br>
<a><i>taṃ parābhavato mukhaṃ”.</i></a></p>
<p><a data-ref="sc10, vns99, vnp99, ms18Sn_115"><i>“Iti hetaṃ vijānāma,</i></a><br>
<a><i>catuttho so parābhavo;</i></a><br>
<a><i>Pañcamaṃ bhagavā brūhi,</i></a><br>
<a><i>kiṃ parābhavato mukhaṃ”.</i></a></p>
<p><a data-var="brāhmaṇaṃ → yo brāhmaṇaṃ vā (bj, sya-all, km, pts-vp-pli1)" data-ref="sc11, vns100, vnp100, ms18Sn_116"><i>“Yo brāhmaṇaṃ samaṇaṃ vā,</i></a><br>
<a><i>Aññaṃ vāpi vanibbakaṃ;</i></a><br>
<a><i>Musāvādena vañceti,</i></a><br>
<a><i>Taṃ parābhavato mukhaṃ”.</i></a></p>
<p><a data-ref="sc12, vns101, vnp101, ms18Sn_117"><i>“Iti hetaṃ vijānāma,</i></a><br>
<a><i>Pañcamo so parābhavo;</i></a><br>
<a><i>Chaṭṭhamaṃ bhagavā brūhi,</i></a><br>
<a><i>Kiṃ parābhavato mukhaṃ”.</i></a></p>
<p><a data-ref="sc13, vns102, vnp102, ms18Sn_118"><i>“Pahūtavitto puriso,</i></a><br>
<a><i>Sahirañño sabhojano;</i></a><br>
<a><i>Eko bhuñjati sādūni,</i></a><br>
<a><i>Taṃ parābhavato mukhaṃ”.</i></a></p>
<p><a data-ref="sc14, vns103, vnp103, ms18Sn_119"><i>“Iti hetaṃ vijānāma,</i></a><br>
<a><i>Chaṭṭhamo so parābhavo;</i></a><br>
<a><i>Sattamaṃ bhagavā brūhi,</i></a><br>
<a><i>Kiṃ parābhavato mukhaṃ”.</i></a></p>
<p><a data-ref="sc15, vns104, vnp104, ms18Sn_120"><i>“Jātitthaddho dhanatthaddho,</i></a><br>
<a><i>Gottatthaddho ca yo naro;</i></a><br>
<a><i>Saññātiṃ atimaññeti,</i></a><br>
<a><i>Taṃ parābhavato mukhaṃ”.</i></a></p>
<p><a data-ref="sc16, vns105, vnp105, ms18Sn_121"><i>“Iti hetaṃ vijānāma,</i></a><br>
<a><i>Sattamo so parābhavo;</i></a><br>
<a><i>Aṭṭhamaṃ bhagavā brūhi,</i></a><br>
<a><i>Kiṃ parābhavato mukhaṃ”.</i></a></p>
<p><a data-ref="sc17, vns106, vnp106, ms18Sn_122"><i>“Itthidhutto surādhutto,</i></a><br>
<a><i>Akkhadhutto ca yo naro;</i></a><br>
<a><i>Laddhaṃ laddhaṃ vināseti,</i></a><br>
<a><i>Taṃ parābhavato mukhaṃ”.</i></a></p>
<p><a data-ref="sc18, vns107, vnp107, pts-vp-pli20, ms18Sn_123"><i>“Iti hetaṃ vijānāma,</i></a><br>
<a><i>Aṭṭhamo so parābhavo;</i></a><br>
<a><i>Navamaṃ bhagavā brūhi,</i></a><br>
<a><i>Kiṃ parābhavato mukhaṃ”.</i></a></p>
<p><a data-var="dārehi asantuṭṭho → dārehyasantuṭṭho (bj, mr)" data-ref="sc19, vns108, vnp108, ms18Sn_124"><i>“Sehi dārehi asantuṭṭho,</i></a><br>
<a data-var="padussati → padissati (bj, pts-vp-pli1)"><i>Vesiyāsu padussati;</i></a><br>
<a data-var="Dussati → dissati (bj, pts-vp-pli1)"><i>Dussati paradāresu,</i></a><br>
<a><i>Taṃ parābhavato mukhaṃ”.</i></a></p>
<p><a data-ref="sc20, vns109, vnp109, ms18Sn_125"><i>“Iti hetaṃ vijānāma,</i></a><br>
<a><i>Navamo so parābhavo;</i></a><br>
<a><i>Dasamaṃ bhagavā brūhi,</i></a><br>
<a><i>Kiṃ parābhavato mukhaṃ”.</i></a></p>
<p><a data-ref="sc21, vns110, vnp110, ms18Sn_126"><i>“Atītayobbano poso,</i></a><br>
<a><i>Āneti timbarutthaniṃ;</i></a><br>
<a><i>Tassā issā na supati,</i></a><br>
<a><i>Taṃ parābhavato mukhaṃ”.</i></a></p>
<p><a data-ref="sc22, vns111, vnp111, ms18Sn_127"><i>“Iti hetaṃ vijānāma,</i></a><br>
<a><i>Dasamo so parābhavo;</i></a><br>
<a><i>Ekādasamaṃ bhagavā brūhi,</i></a><br>
<a><i>Kiṃ parābhavato mukhaṃ”.</i></a></p>
<p><a data-ref="sc23, vns112, vnp112, ms18Sn_128"><i>“Itthiṃ soṇḍiṃ vikiraṇiṃ,</i></a><br>
<a><i>Purisaṃ vāpi tādisaṃ;</i></a><br>
<a data-var="ṭhapeti → ṭhāpeti (bj, pts-vp-pli1); thapeti (mr)"><i>Issariyasmiṃ ṭhapeti,</i></a><br>
<a><i>Taṃ parābhavato mukhaṃ”.</i></a></p>
<p><a data-ref="sc24, vns113, vnp113, ms18Sn_129"><i>“Iti hetaṃ vijānāma,</i></a><br>
<a><i>Ekādasamo so parābhavo;</i></a><br>
<a><i>Dvādasamaṃ bhagavā brūhi,</i></a><br>
<a><i>Kiṃ parābhavato mukhaṃ”.</i></a></p>
<p><a data-ref="sc25, vns114, vnp114, ms18Sn_130"><i>“Appabhogo mahātaṇho,</i></a><br>
<a><i>Khattiye jāyate kule;</i></a><br>
<a><i>So ca rajjaṃ patthayati,</i></a><br>
<a><i>Taṃ parābhavato mukhaṃ.</i></a></p>
<p><a data-ref="sc26, vns115, vnp115, ms18Sn_131"><i>Ete parābhave loke,</i></a><br>
<a><i>Paṇḍito samavekkhiya;</i></a><br>
<a><i>Ariyo dassanasampanno,</i></a><br>
<a><i>Sa lokaṃ bhajate sivan”ti.</i></a></p>
</blockquote>
<p class="endsection"><a><i>Parābhavasuttaṃ chaṭṭhaṃ.</i></a></p>
</article>
</section>
</div>
</body>
</html>
