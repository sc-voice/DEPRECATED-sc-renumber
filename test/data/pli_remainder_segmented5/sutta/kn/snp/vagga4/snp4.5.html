<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.5">
<article>
<div class="hgroup">
<p class="division"><a><i>Sutta Nipāta 4.5</i></a></p>
<h1><a><i>Paramaṭṭhakasutta</i></a></h1>
</div>
<blockquote class="gatha">
<p><a data-ref="sc1, vns803, vnp796, ms18Sn_968"><i>Paramanti diṭṭhīsu paribbasāno,</i></a><br>
<a><i>Yaduttari kurute jantu loke;</i></a><br>
<a><i>Hīnāti aññe tato sabbamāha,</i></a><br>
<a><i>Tasmā vivādāni avītivatto.</i></a></p>
<p><a data-ref="sc2, vns804, vnp797, ms18Sn_969"><i>Yadattanī passati ānisaṃsaṃ,</i></a><br>
<a data-var="sīlavate → sīlabbate (si, sya-all)"><i>Diṭṭhe sute sīlavate mute vā;</i></a><br>
<a><i>Tadeva so tattha samuggahāya,</i></a><br>
<a><i>Nihīnato passati sabbamaññaṃ.</i></a></p>
<p><a data-ref="sc3, vns805, vnp798, ms18Sn_970"><i>Taṃ vāpi ganthaṃ kusalā vadanti,</i></a><br>
<a><i>Yaṃ nissito passati hīnamaññaṃ;</i></a><br>
<a><i>Tasmā hi diṭṭhaṃ va sutaṃ mutaṃ vā,</i></a><br>
<a><i>Sīlabbataṃ bhikkhu na nissayeyya.</i></a></p>
<p><a data-ref="sc4, vns806, vnp799, pts-vp-pli157, ms18Sn_971"><i>Diṭṭhimpi lokasmiṃ na kappayeyya,</i></a><br>
<a><i>Ñāṇena vā sīlavatena vāpi;</i></a><br>
<a><i>Samoti attānamanūpaneyya,</i></a><br>
<a><i>Hīno na maññetha visesi vāpi.</i></a></p>
<p><a data-ref="sc5, vns807, vnp800, ms18Sn_972"><i>Attaṃ pahāya anupādiyāno,</i></a><br>
<a><i>Ñāṇepi so nissayaṃ no karoti;</i></a><br>
<a data-var="viyattesu → viyuttesu (bj-a); dviyattesu (mr)"><i>Sa ve viyattesu na vaggasārī,</i></a><br>
<a data-var="Diṭṭhimpi → diṭṭhimapi (mr)"><i>Diṭṭhimpi so na pacceti kiñci.</i></a></p>
<p><a data-ref="sc6, vns808, vnp801, ms18Sn_973"><i>Yassūbhayante paṇidhīdha natthi,</i></a><br>
<a><i>Bhavābhavāya idha vā huraṃ vā;</i></a><br>
<a><i>Nivesanā tassa na santi keci,</i></a><br>
<a><i>Dhammesu niccheyya samuggahītaṃ.</i></a></p>
<p><a data-ref="sc7, vns809, vnp802, ms18Sn_974"><i>Tassīdha diṭṭhe va sute mute vā,</i></a><br>
<a><i>Pakappitā natthi aṇūpi saññā;</i></a><br>
<a><i>Taṃ brāhmaṇaṃ diṭṭhimanādiyānaṃ,</i></a><br>
<a><i>Kenīdha lokasmiṃ vikappayeyya.</i></a></p>
<p><a data-ref="sc8, vns810, vnp803, pts-vp-pli158, ms18Sn_975"><i>Na kappayanti na purekkharonti,</i></a><br>
<a><i>Dhammāpi tesaṃ na paṭicchitāse;</i></a><br>
<a><i>Na brāhmaṇo sīlavatena neyyo,</i></a><br>
<a><i>Pāraṅgato na pacceti tādīti.</i></a></p>
</blockquote>
<p class="endsection"><a><i>Paramaṭṭhakasuttaṃ pañcamaṃ.</i></a></p>
</article>
</section>
</div>
</body>
</html>
