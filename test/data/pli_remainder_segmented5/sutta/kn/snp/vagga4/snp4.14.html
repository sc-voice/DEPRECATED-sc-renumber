<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.14">
<article>
<div class="hgroup">
<p class="division"><a><i>Sutta Nipāta 4.14</i></a></p>
<h1><a><i>Tuvaṭakasutta</i></a></h1>
</div>
<blockquote class="gatha">
<p><a data-var="ādiccabandhu → ādiccabandhuṃ (bj, sya-all, pts-vp-pli1)" data-ref="sc1, vns922, vnp915, pts-vp-pli179, ms18Sn_1096"><i>“Pucchāmi taṃ ādiccabandhu,</i></a><br>
<a><i>Vivekaṃ santipadañca mahesi;</i></a><br>
<a><i>Kathaṃ disvā nibbāti bhikkhu,</i></a><br>
<a><i>Anupādiyāno lokasmiṃ kiñci”.</i></a></p>
<p><a data-ref="sc2, vns923, vnp916, ms18Sn_1097"><i>“Mūlaṃ papañcasaṅkhāya,</i></a><br>
<span class="speaker"><a><i>(iti bhagavā):</i></a></span><br>
<a data-var="sabbamuparundhe → sabbamuparuddhe (sya-all, mr)"><i>Mantā asmīti sabbamuparundhe;</i></a><br>
<a><i>Yā kāci taṇhā ajjhattaṃ,</i></a><br>
<a data-var="vinayā → vinayāya (?)"><i>Tāsaṃ vinayā sadā sato sikkhe.</i></a></p>
<p><a data-ref="sc3, vns924, vnp917, ms18Sn_1098"><i>Yaṃ kiñci dhammamabhijaññā,</i></a><br>
<a><i>Ajjhattaṃ atha vāpi bahiddhā;</i></a><br>
<a data-var="thāmaṃ → mānaṃ (bj, mr)"><i>Na tena thāmaṃ kubbetha,</i></a><br>
<a><i>Na hi sā nibbuti sataṃ vuttā.</i></a></p>
<p><a data-ref="sc4, vns925, vnp918, ms18Sn_1099"><i>Seyyo na tena maññeyya,</i></a><br>
<a><i>Nīceyyo atha vāpi sarikkho;</i></a><br>
<a data-var="Phuṭṭho → puṭṭho (sya-all, pts-vp-pli1, mr)"><i>Phuṭṭho anekarūpehi,</i></a><br>
<a><i>Nātumānaṃ vikappayaṃ tiṭṭhe.</i></a></p>
<p><a data-ref="sc5, vns926, vnp919, ms18Sn_1100"><i>Ajjhattamevupasame,</i></a><br>
<a><i>Na aññato bhikkhu santimeseyya;</i></a><br>
<a><i>Ajjhattaṃ upasantassa,</i></a><br>
<a><i>Natthi attā kuto nirattā vā.</i></a></p>
<p><a data-ref="sc6, vns927, vnp920, pts-vp-pli180, ms18Sn_1101"><i>Majjhe yathā samuddassa,</i></a><br>
<a><i>Ūmi no jāyatī ṭhito hoti;</i></a><br>
<a><i>Evaṃ ṭhito anejassa,</i></a><br>
<a><i>Ussadaṃ bhikkhu na kareyya kuhiñci”.</i></a></p>
<p><a data-ref="sc7, vns928, vnp921, ms18Sn_1102"><i>“Akittayī vivaṭacakkhu,</i></a><br>
<a><i>Sakkhidhammaṃ parissayavinayaṃ;</i></a><br>
<a><i>Paṭipadaṃ vadehi bhaddante,</i></a><br>
<a><i>Pātimokkhaṃ atha vāpi samādhiṃ”.</i></a></p>
<p><a data-ref="sc8, vns929, vnp922, ms18Sn_1103"><i>“Cakkhūhi neva lolassa,</i></a><br>
<a><i>Gāmakathāya āvaraye sotaṃ;</i></a><br>
<a><i>Rase ca nānugijjheyya,</i></a><br>
<a><i>Na ca mamāyetha kiñci lokasmiṃ.</i></a></p>
<p><a data-ref="sc9, vns930, vnp923, ms18Sn_1104"><i>Phassena yadā phuṭṭhassa,</i></a><br>
<a><i>Paridevaṃ bhikkhu na kareyya kuhiñci;</i></a><br>
<a><i>Bhavañca nābhijappeyya,</i></a><br>
<a><i>Bheravesu ca na sampavedheyya.</i></a></p>
<p><a data-ref="sc10, vns931, vnp924, ms18Sn_1105"><i>Annānamatho pānānaṃ,</i></a><br>
<a data-var="Khādanīyānaṃ athopi → khādanīyānamathopi (^mnd14#119 [Tuvaṭakasuttaniddesa])"><i>Khādanīyānaṃ athopi vatthānaṃ;</i></a><br>
<a><i>Laddhā na sannidhiṃ kayirā,</i></a><br>
<a><i>Na ca parittase tāni alabhamāno.</i></a></p>
<p><a data-ref="sc11, vns932, vnp925, ms18Sn_1106"><i>Jhāyī na pādalolassa,</i></a><br>
<a><i>Virame kukkuccā nappamajjeyya;</i></a><br>
<a><i>Athāsanesu sayanesu,</i></a><br>
<a><i>Appasaddesu bhikkhu vihareyya.</i></a></p>
<p><a data-ref="sc12, vns933, vnp926, pts-vp-pli181, ms18Sn_1107"><i>Niddaṃ na bahulīkareyya,</i></a><br>
<a><i>Jāgariyaṃ bhajeyya ātāpī;</i></a><br>
<a><i>Tandiṃ māyaṃ hassaṃ khiḍḍaṃ,</i></a><br>
<a><i>Methunaṃ vippajahe savibhūsaṃ.</i></a></p>
<p><a data-ref="sc13, vns934, vnp927, ms18Sn_1108"><i>Āthabbaṇaṃ supinaṃ lakkhaṇaṃ,</i></a><br>
<a><i>No vidahe athopi nakkhattaṃ;</i></a><br>
<a><i>Virutañca gabbhakaraṇaṃ,</i></a><br>
<a><i>Tikicchaṃ māmako na seveyya.</i></a></p>
<p><a data-ref="sc14, vns935, vnp928, ms18Sn_1109"><i>Nindāya nappavedheyya,</i></a><br>
<a><i>Na uṇṇameyya pasaṃsito bhikkhu;</i></a><br>
<a><i>Lobhaṃ saha macchariyena,</i></a><br>
<a><i>Kodhaṃ pesuṇiyañca panudeyya.</i></a></p>
<p><a data-ref="sc15, vns936, vnp929, ms18Sn_1110"><i>Kayavikkaye na tiṭṭheyya,</i></a><br>
<a><i>Upavādaṃ bhikkhu na kareyya kuhiñci;</i></a><br>
<a><i>Gāme ca nābhisajjeyya,</i></a><br>
<a><i>Lābhakamyā janaṃ na lapayeyya.</i></a></p>
<p><a data-ref="sc16, vns937, vnp930, ms18Sn_1111"><i>Na ca katthitā siyā bhikkhu,</i></a><br>
<a><i>Na ca vācaṃ payuttaṃ bhāseyya;</i></a><br>
<a><i>Pāgabbhiyaṃ na sikkheyya,</i></a><br>
<a><i>Kathaṃ viggāhikaṃ na kathayeyya.</i></a></p>
<p><a data-var="nīyetha → niyyetha (bj, sya-all ^mnd14#201 [Tuvaṭakasuttaniddesa])" data-ref="sc17, vns938, vnp931, pts-vp-pli182, ms18Sn_1112"><i>Mosavajje na nīyetha,</i></a><br>
<a><i>Sampajāno saṭhāni na kayirā;</i></a><br>
<a><i>Atha jīvitena paññāya,</i></a><br>
<a><i>Sīlabbatena nāññamatimaññe.</i></a></p>
<p><a data-ref="sc18, vns939, vnp932, ms18Sn_1113"><i>Sutvā rusito bahuṃ vācaṃ,</i></a><br>
<a data-var="Samaṇānaṃ vā puthujanānaṃ → samaṇānaṃ puthuvacanānaṃ (bj, sya-all, pts-vp-pli1)"><i>Samaṇānaṃ vā puthujanānaṃ;</i></a><br>
<a><i>Pharusena ne na paṭivajjā,</i></a><br>
<a><i>Na hi santo paṭisenikaronti.</i></a></p>
<p><a data-ref="sc19, vns940, vnp933, ms18Sn_1114"><i>Etañca dhammamaññāya,</i></a><br>
<a><i>Vicinaṃ bhikkhu sadā sato sikkhe;</i></a><br>
<a><i>Santīti nibbutiṃ ñatvā,</i></a><br>
<a data-var="na pamajjeyya → nappamajjeyya (bj, sya-all ^mnd14#214 [Tuvaṭakasuttaniddesa])"><i>Sāsane gotamassa na pamajjeyya.</i></a></p>
<p><a data-ref="sc20, vns941, vnp934, ms18Sn_1115"><i>Abhibhū hi so anabhibhūto,</i></a><br>
<a><i>Sakkhidhammamanītihamadassī;</i></a><br>
<a><i>Tasmā hi tassa bhagavato sāsane,</i></a><br>
<a><i>Appamatto sadā namassamanusikkhe”ti.</i></a></p>
</blockquote>
<p class="endsection"><a><i>Tuvaṭakasuttaṃ cuddasamaṃ.</i></a></p>
</article>
</section>
</div>
</body>
</html>
