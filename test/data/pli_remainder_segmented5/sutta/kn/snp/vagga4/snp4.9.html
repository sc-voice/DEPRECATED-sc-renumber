<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.9">
<article>
<div class="hgroup">
<p class="division"><a><i>Sutta Nipāta 4.9</i></a></p>
<h1><a data-var="Māgaṇḍiyasutta → māgandiyasuttaṃ (bj, sya-all); māgandiyasutta (pts-vp-pli1)"><i>Māgaṇḍiyasutta</i></a></h1>
</div>
<blockquote class="gatha">
<p><a data-var="aratiṃ ragañca → aratiñca rāgaṃ (sya-all, mr)" data-ref="sc1, vns842, vnp835, ms18Sn_1011"><i>“Disvāna taṇhaṃ aratiṃ ragañca,</i></a><br>
<a><i>Nāhosi chando api methunasmiṃ;</i></a><br>
<a><i>Kimevidaṃ muttakarīsapuṇṇaṃ,</i></a><br>
<a><i>Pādāpi naṃ samphusituṃ na icche”.</i></a></p>
<p><a data-ref="sc2, vns843, vnp836, pts-vp-pli164, ms18Sn_1012"><i>“Etādisañce ratanaṃ na icchasi,</i></a><br>
<a><i>Nāriṃ narindehi bahūhi patthitaṃ;</i></a><br>
<a data-var="sīlavataṃ nu jīvitaṃ → sīlavatānujīvitaṃ (bj, pts-vp-pli1, mr)"><i>Diṭṭhigataṃ sīlavataṃ nu jīvitaṃ,</i></a><br>
<a><i>Bhavūpapattiñca vadesi kīdisaṃ”.</i></a></p>
<p><a data-ref="sc3, vns844, vnp837, ms18Sn_1013"><i>“Idaṃ vadāmīti na tassa hoti,</i></a><br>
<span class="speaker"><a data-var="māgaṇḍiyāti → māgandiyāti (bj, sya-all, pts-vp-pli1)"><i>(māgaṇḍiyāti bhagavā):</i></a></span><br>
<a><i>Dhammesu niccheyya samuggahītaṃ;</i></a><br>
<a><i>Passañca diṭṭhīsu anuggahāya,</i></a><br>
<a><i>Ajjhattasantiṃ pacinaṃ adassaṃ”.</i></a></p>
<p><a data-ref="sc4, vns845, vnp838, ms18Sn_1014"><i>“Vinicchayā yāni pakappitāni,</i></a><br>
<span class="speaker"><a data-var="māgaṇḍiyo → māgandiyo (bj, sya-all, pts-vp-pli1)"><i>(iti māgaṇḍiyo):</i></a></span><br>
<a><i>Te ve munī brūsi anuggahāya;</i></a><br>
<a><i>Ajjhattasantīti yametamatthaṃ,</i></a><br>
<a><i>Kathaṃ nu dhīrehi paveditaṃ taṃ”.</i></a></p>
<p><a data-ref="sc5, vns846, vnp839, ms18Sn_1015"><i>“Na diṭṭhiyā na sutiyā na ñāṇena,</i></a><br>
<span class="speaker"><a><i>(māgaṇḍiyāti bhagavā):</i></a></span><br>
<a><i>Sīlabbatenāpi na suddhimāha;</i></a><br>
<a><i>Adiṭṭhiyā assutiyā añāṇā,</i></a><br>
<a><i>Asīlatā abbatā nopi tena;</i></a><br>
<a><i>Ete ca nissajja anuggahāya,</i></a><br>
<a><i>Santo anissāya bhavaṃ na jappe”.</i></a></p>
<p><a data-ref="sc6, vns847, vnp840, pts-vp-pli165, ms18Sn_1016"><i>“No ce kira diṭṭhiyā na sutiyā na ñāṇena,</i></a><br>
<span class="speaker"><a><i>(iti māgaṇḍiyo):</i></a></span><br>
<a><i>Sīlabbatenāpi na suddhimāha;</i></a><br>
<a><i>Adiṭṭhiyā assutiyā añāṇā,</i></a><br>
<a><i>Asīlatā abbatā nopi tena;</i></a><br>
<a><i>Maññāmahaṃ momuhameva dhammaṃ,</i></a><br>
<a><i>Diṭṭhiyā eke paccenti suddhiṃ”.</i></a></p>
<p><a data-ref="sc7, vns848, vnp841, ms18Sn_1017"><i>“Diṭṭhañca nissāya anupucchamāno,</i></a><br>
<span class="speaker"><a><i>(māgaṇḍiyāti bhagavā):</i></a></span><br>
<a data-var="pamohamāgā → pamohamāga (bj); samohamāgā (sya-all, mr)"><i>Samuggahītesu pamohamāgā;</i></a><br>
<a><i>Ito ca nāddakkhi aṇumpi saññaṃ,</i></a><br>
<a><i>Tasmā tuvaṃ momuhato dahāsi.</i></a></p>
<p><a data-ref="sc8, vns849, vnp842, ms18Sn_1018"><i>Samo visesī uda vā nihīno,</i></a><br>
<a data-var="maññati → maññatī (csp1ed, csp2ed)"><i>Yo maññati so vivadetha tena;</i></a><br>
<a><i>Tīsu vidhāsu avikampamāno,</i></a><br>
<a><i>Samo visesīti na tassa hoti.</i></a></p>
<p><a data-ref="sc9, vns850, vnp843, ms18Sn_1019"><i>Saccanti so brāhmaṇo kiṃ vadeyya,</i></a><br>
<a><i>Musāti vā so vivadetha kena;</i></a><br>
<a><i>Yasmiṃ samaṃ visamaṃ vāpi natthi,</i></a><br>
<a><i>Sa kena vādaṃ paṭisaṃyujeyya.</i></a></p>
<p><a data-ref="sc10, vns851, vnp844, ms18Sn_1020"><i>Okaṃ pahāya aniketasārī,</i></a><br>
<a data-var="santhavāni → sandhavāni (mr)"><i>Gāme akubbaṃ muni santhavāni;</i></a><br>
<a><i>Kāmehi ritto apurakkharāno,</i></a><br>
<a><i>Kathaṃ na viggayha janena kayirā.</i></a></p>
<p><a data-ref="sc11, vns852, vnp845, pts-vp-pli166, ms18Sn_1021"><i>Yehi vivitto vicareyya loke,</i></a><br>
<a><i>Na tāni uggayha vadeyya nāgo;</i></a><br>
<a data-var="Jalambujaṃ → elambujaṃ (bj, sya-all ^mnd9#89 [Māgaṇḍiyasuttaniddesa])"><i>Jalambujaṃ kaṇḍakavārijaṃ yathā,</i></a><br>
<a><i>Jalena paṅkena canūpalittaṃ;</i></a><br>
<a><i>Evaṃ munī santivādo agiddho,</i></a><br>
<a><i>Kāme ca loke ca anūpalitto.</i></a></p>
<p><a data-var="Na vedagū diṭṭhiyāyako → na vedagū diṭṭhiyā (bj, sya-all, pts-vp-pli1)" data-ref="sc12, vns853, vnp846, ms18Sn_1022"><i>Na vedagū diṭṭhiyāyako na mutiyā,</i></a><br>
<a><i>Sa mānameti na hi tammayo so;</i></a><br>
<a><i>Na kammunā nopi sutena neyyo,</i></a><br>
<a><i>Anūpanīto sa nivesanesu.</i></a></p>
<p><a data-ref="sc13, vns854, vnp847, ms18Sn_1023"><i>Saññāvirattassa na santi ganthā,</i></a><br>
<a><i>Paññāvimuttassa na santi mohā;</i></a><br>
<a><i>Saññañca diṭṭhiñca ye aggahesuṃ,</i></a><br>
<a data-var="ghaṭṭayantā → ghaṭṭamānā (sya-all, mr)"><i>Te ghaṭṭayantā vicaranti loke”ti.</i></a></p>
</blockquote>
<p class="endsection"><a><i>Māgaṇḍiyasuttaṃ navamaṃ.</i></a></p>
</article>
</section>
</div>
</body>
</html>
