<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.16">
<article>
<div class="hgroup">
<p class="division"><a><i>Sutta Nipāta 4.16</i></a></p>
<h1><a data-var="Sāriputtasutta → sārīputtasuttaṃ (sya2ed)"><i>Sāriputtasutta</i></a></h1>
</div>
<blockquote class="gatha">
<p><a data-ref="sc1, vns962, vnp955, ms18Sn_1138"><i>“Na me diṭṭho ito pubbe,</i></a><br>
<span class="speaker"><a><i>(iccāyasmā sāriputto):</i></a></span><br>
<a><i>Na suto uda kassaci;</i></a><br>
<a><i>Evaṃ vagguvado satthā,</i></a><br>
<a><i>Tusitā gaṇimāgato.</i></a></p>
<p><a data-ref="sc2, vns963, vnp956, ms18Sn_1139"><i>Sadevakassa lokassa,</i></a><br>
<a><i>yathā dissati cakkhumā;</i></a><br>
<a><i>Sabbaṃ tamaṃ vinodetvā,</i></a><br>
<a><i>ekova ratimajjhagā.</i></a></p>
<p><a data-ref="sc3, vns964, vnp957, pts-vp-pli186, ms18Sn_1140"><i>Taṃ buddhaṃ asitaṃ tādiṃ,</i></a><br>
<a><i>akuhaṃ gaṇimāgataṃ;</i></a><br>
<a><i>Bahūnamidha baddhānaṃ,</i></a><br>
<a><i>atthi pañhena āgamaṃ.</i></a></p>
<p><a data-ref="sc4, vns965, vnp958, ms18Sn_1141"><i>Bhikkhuno vijigucchato,</i></a><br>
<a><i>bhajato rittamāsanaṃ;</i></a><br>
<a><i>Rukkhamūlaṃ susānaṃ vā,</i></a><br>
<a><i>pabbatānaṃ guhāsu vā.</i></a></p>
<p><a data-ref="sc5, vns966, vnp959, ms18Sn_1142"><i>Uccāvacesu sayanesu,</i></a><br>
<a><i>kīvanto tattha bheravā;</i></a><br>
<a><i>Yehi bhikkhu na vedheyya,</i></a><br>
<a><i>nigghose sayanāsane.</i></a></p>
<p><a data-ref="sc6, vns967, vnp960, ms18Sn_1143"><i>Katī parissayā loke,</i></a><br>
<a><i>gacchato agataṃ disaṃ;</i></a><br>
<a><i>Ye bhikkhu abhisambhave,</i></a><br>
<a><i>pantamhi sayanāsane.</i></a></p>
<p><a data-ref="sc7, vns968, vnp961, ms18Sn_1144"><i>Kyāssa byappathayo assu,</i></a><br>
<a><i>kyāssassu idha gocarā;</i></a><br>
<a><i>Kāni sīlabbatānāssu,</i></a><br>
<a><i>pahitattassa bhikkhuno.</i></a></p>
<p><a data-ref="sc8, vns969, vnp962, ms18Sn_1145"><i>Kaṃ so sikkhaṃ samādāya,</i></a><br>
<a><i>ekodi nipako sato;</i></a><br>
<a><i>Kammāro rajatasseva,</i></a><br>
<a><i>niddhame malamattano”.</i></a></p>
<p><a data-ref="sc9, vns970, vnp963, ms18Sn_1146"><i>“Vijigucchamānassa yadidaṃ phāsu,</i></a><br>
<span class="speaker"><a><i>(sāriputtāti bhagavā):</i></a></span><br>
<a><i>Rittāsanaṃ sayanaṃ sevato ce;</i></a><br>
<a><i>Sambodhikāmassa yathānudhammaṃ,</i></a><br>
<a><i>Taṃ te pavakkhāmi yathā pajānaṃ.</i></a></p>
<p><a data-ref="sc10, vns971, vnp964, ms18Sn_1147"><i>Pañcannaṃ dhīro bhayānaṃ na bhāye,</i></a><br>
<a><i>Bhikkhu sato sapariyantacārī;</i></a><br>
<a><i>Ḍaṃsādhipātānaṃ sarīsapānaṃ,</i></a><br>
<a><i>Manussaphassānaṃ catuppadānaṃ.</i></a></p>
<p><a data-ref="sc11, vns972, vnp965, pts-vp-pli187, ms18Sn_1148"><i>Paradhammikānampi na santaseyya,</i></a><br>
<a><i>Disvāpi tesaṃ bahubheravāni;</i></a><br>
<a><i>Athāparāni abhisambhaveyya,</i></a><br>
<a><i>Parissayāni kusalānuesī.</i></a></p>
<p><a data-ref="sc12, vns973, vnp966, ms18Sn_1149"><i>Ātaṅkaphassena khudāya phuṭṭho,</i></a><br>
<a data-var="athuṇhaṃ → accuṇhaṃ (si, sya-all, pts-vp-pli1); atuṇhaṃ (csp1ed)"><i>Sītaṃ athuṇhaṃ adhivāsayeyya;</i></a><br>
<a><i>So tehi phuṭṭho bahudhā anoko,</i></a><br>
<a><i>Viriyaṃ parakkammadaḷhaṃ kareyya.</i></a></p>
<p><a data-var="na kāre → na kareyya (bj, sya-all, pts-vp-pli1, mr)" data-ref="sc13, vns974, vnp967, ms18Sn_1150"><i>Theyyaṃ na kāre na musā bhaṇeyya,</i></a><br>
<a><i>Mettāya phasse tasathāvarāni;</i></a><br>
<a><i>Yadāvilattaṃ manaso vijaññā,</i></a><br>
<a><i>Kaṇhassa pakkhoti vinodayeyya.</i></a></p>
<p><a data-ref="sc14, vns975, vnp968, ms18Sn_1151"><i>Kodhātimānassa vasaṃ na gacche,</i></a><br>
<a><i>Mūlampi tesaṃ palikhañña tiṭṭhe;</i></a><br>
<a><i>Athappiyaṃ vā pana appiyaṃ vā,</i></a><br>
<a><i>Addhā bhavanto abhisambhaveyya.</i></a></p>
<p><a data-ref="sc15, vns976, vnp969, ms18Sn_1152"><i>Paññaṃ purakkhatvā kalyāṇapīti,</i></a><br>
<a><i>Vikkhambhaye tāni parissayāni;</i></a><br>
<a><i>Aratiṃ sahetha sayanamhi pante,</i></a><br>
<a><i>Caturo sahetha paridevadhamme.</i></a></p>
<p><a data-var="kuva vā → kuvaṃ vā (bj, sya-all); kudha vā (mr)" data-ref="sc16, vns977, vnp970, ms18Sn_1153"><i>Kiṃsū asissāmi kuva vā asissaṃ,</i></a><br>
<a><i>Dukkhaṃ vata settha kvajja sessaṃ;</i></a><br>
<a><i>Ete vitakke paridevaneyye,</i></a><br>
<a><i>Vinayetha sekho aniketacārī.</i></a></p>
<p><a data-ref="sc17, vns978, vnp971, pts-vp-pli188, ms18Sn_1154"><i>Annañca laddhā vasanañca kāle,</i></a><br>
<a><i>Mattaṃ so jaññā idha tosanatthaṃ;</i></a><br>
<a><i>So tesu gutto yatacāri gāme,</i></a><br>
<a><i>Rusitopi vācaṃ pharusaṃ na vajjā.</i></a></p>
<p><a data-ref="sc18, vns979, vnp972, ms18Sn_1155"><i>Okkhittacakkhu na ca pādalolo,</i></a><br>
<a><i>Jhānānuyutto bahujāgarassa;</i></a><br>
<a><i>Upekkhamārabbha samāhitatto,</i></a><br>
<a><i>Takkāsayaṃ kukkucciyūpachinde.</i></a></p>
<p><a data-ref="sc19, vns980, vnp973, ms18Sn_1156"><i>Cudito vacībhi satimābhinande,</i></a><br>
<a><i>Sabrahmacārīsu khilaṃ pabhinde;</i></a><br>
<a><i>Vācaṃ pamuñce kusalaṃ nātivelaṃ,</i></a><br>
<a><i>Janavādadhammāya na cetayeyya.</i></a></p>
<p><a data-ref="sc20, vns981, vnp974, ms18Sn_1157"><i>Athāparaṃ pañca rajāni loke,</i></a><br>
<a><i>Yesaṃ satīmā vinayāya sikkhe;</i></a><br>
<a><i>Rūpesu saddesu atho rasesu,</i></a><br>
<a><i>Gandhesu phassesu sahetha rāgaṃ.</i></a></p>
<p><a data-ref="sc21, vns982, vnp975, pts-vp-pli189, ms18Sn_1158"><i>Etesu dhammesu vineyya chandaṃ,</i></a><br>
<a><i>Bhikkhu satimā suvimuttacitto;</i></a><br>
<a><i>Kālena so sammā dhammaṃ parivīmaṃsamāno,</i></a><br>
<a><i>Ekodibhūto vihane tamaṃ so”ti.</i></a></p>
</blockquote>
<p class="endsection"><a><i>Sāriputtasuttaṃ soḷasamaṃ.</i></a></p>
<p class="endsutta"><a><i>Aṭṭhakavaggo catuttho.</i></a></p>
<blockquote class="uddanagatha">
<p><a data-ref="sc22, ms18Sn_1162"><i>Kāmaṃ guhañca duṭṭhā ca,</i></a><br>
<a><i>suddhañca paramā jarā;</i></a><br>
<a><i>Metteyyo ca pasūro ca,</i></a><br>
<a><i>māgaṇḍi purābhedanaṃ.</i></a></p>
<p><a data-var="byūhāni → vyūhāni (bj, pts-vp-pli1)" data-ref="sc23, ms18Sn_1163"><i>Kalahaṃ dve ca byūhāni,</i></a><br>
<a><i>punadeva tuvaṭṭakaṃ;</i></a><br>
<a><i>Attadaṇḍavaraṃ suttaṃ,</i></a><br>
<a data-var="therapuṭṭhena → therapañhena (bj, pts-vp-pli1); sāriputtena (cck, sya1ed); sārīputtena (sya2ed)"><i>therapuṭṭhena soḷasa;</i></a><br>
<a><i>Iti etāni suttāni,</i></a><br>
<a><i>sabbānaṭṭhakavaggikāti.</i></a></p>
</blockquote>
</article>
</section>
</div>
</body>
</html>
