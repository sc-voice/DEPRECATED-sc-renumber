<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.15">
<article>
<div class="hgroup">
<p class="division"><a><i>Sutta Nipāta 4.15</i></a></p>
<h1><a><i>Attadaṇḍasutta</i></a></h1>
</div>
<blockquote class="gatha">
<p><a data-ref="sc1, vns942, vnp935, ms18Sn_1117"><i>“Attadaṇḍā bhayaṃ jātaṃ,</i></a><br>
<a><i>janaṃ passatha medhagaṃ;</i></a><br>
<a><i>Saṃvegaṃ kittayissāmi,</i></a><br>
<a><i>yathā saṃvijitaṃ mayā.</i></a></p>
<p><a data-ref="sc2, vns943, vnp936, pts-vp-pli183, ms18Sn_1118"><i>Phandamānaṃ pajaṃ disvā,</i></a><br>
<a><i>macche appodake yathā;</i></a><br>
<a><i>Aññamaññehi byāruddhe,</i></a><br>
<a><i>disvā maṃ bhayamāvisi.</i></a></p>
<p><a data-ref="sc3, vns944, vnp937, ms18Sn_1119"><i>Samantamasāro loko,</i></a><br>
<a><i>disā sabbā sameritā;</i></a><br>
<a><i>Icchaṃ bhavanamattano,</i></a><br>
<a><i>nāddasāsiṃ anositaṃ.</i></a></p>
<p><a data-ref="sc4, vns945, vnp938, ms18Sn_1120"><i>Osāne tveva byāruddhe,</i></a><br>
<a><i>Disvā me aratī ahu;</i></a><br>
<a><i>Athettha sallamaddakkhiṃ,</i></a><br>
<a data-var="hadayanissitaṃ → hadayassitaṃ (^mnd15#51 [Attadaṇḍasuttaniddesa])"><i>Duddasaṃ hadayanissitaṃ.</i></a></p>
<p><a data-ref="sc5, vns946, vnp939, ms18Sn_1121"><i>Yena sallena otiṇṇo,</i></a><br>
<a><i>disā sabbā vidhāvati;</i></a><br>
<a><i>Tameva sallamabbuyha,</i></a><br>
<a><i>na dhāvati na sīdati.</i></a></p>
<p><a data-var="sikkhānugīyanti → sikkhānukiriyanti (mr)" data-ref="sc6, vns947, vnp940, ms18Sn_1122"><i>Tattha sikkhānugīyanti,</i></a><br>
<a><i>yāni loke gadhitāni;</i></a><br>
<a><i>Na tesu pasuto siyā,</i></a><br>
<a><i>nibbijjha sabbaso kāme;</i></a><br>
<a><i>Sikkhe nibbānamattano.</i></a></p>
<p><a data-ref="sc7, vns948, vnp941, ms18Sn_1123"><i>Sacco siyā appagabbho,</i></a><br>
<a><i>amāyo rittapesuṇo;</i></a><br>
<a><i>Akkodhano lobhapāpaṃ,</i></a><br>
<a><i>vevicchaṃ vitare muni.</i></a></p>
<p><a data-ref="sc8, vns949, vnp942, ms18Sn_1124"><i>Niddaṃ tandiṃ sahe thīnaṃ,</i></a><br>
<a><i>pamādena na saṃvase;</i></a><br>
<a><i>Atimāne na tiṭṭheyya,</i></a><br>
<a><i>nibbānamanaso naro.</i></a></p>
<p><a data-var="nīyetha → niyyetha (bj ^mnd15#104 [Attadaṇḍasuttaniddesa])" data-ref="sc9, vns950, vnp943, pts-vp-pli184, ms18Sn_1125"><i>Mosavajje na nīyetha,</i></a><br>
<a><i>rūpe snehaṃ na kubbaye;</i></a><br>
<a><i>Mānañca parijāneyya,</i></a><br>
<a><i>sāhasā virato care.</i></a></p>
<p><a data-ref="sc10, vns951, vnp944, ms18Sn_1126"><i>Purāṇaṃ nābhinandeyya,</i></a><br>
<a><i>Nave khantiṃ na kubbaye;</i></a><br>
<a><i>Hiyyamāne na soceyya,</i></a><br>
<a><i>Ākāsaṃ na sito siyā.</i></a></p>
<p><a data-ref="sc11, vns952, vnp945, ms18Sn_1127"><i>Gedhaṃ brūmi mahoghoti,</i></a><br>
<a><i>Ājavaṃ brūmi jappanaṃ;</i></a><br>
<a data-var="pakappanaṃ → pakampanaṃ (aṭṭha.)"><i>Ārammaṇaṃ pakappanaṃ,</i></a><br>
<a><i>Kāmapaṅko duraccayo.</i></a></p>
<p><a data-var="avokkamma → avokkamaṃ (^mnd15#128 [Attadaṇḍasuttaniddesa])" data-ref="sc12, vns953, vnp946, ms18Sn_1128"><i>Saccā avokkamma muni,</i></a><br>
<a><i>Thale tiṭṭhati brāhmaṇo;</i></a><br>
<a data-var="Sabbaṃ so → sabbaso (sya-all, mr)"><i>Sabbaṃ so paṭinissajja,</i></a><br>
<a><i>Sa ve santoti vuccati.</i></a></p>
<p><a data-ref="sc13, vns954, vnp947, ms18Sn_1129"><i>Sa ve vidvā sa vedagū,</i></a><br>
<a><i>Ñatvā dhammaṃ anissito;</i></a><br>
<a><i>Sammā so loke iriyāno,</i></a><br>
<a><i>Na pihetīdha kassaci.</i></a></p>
<p><a data-ref="sc14, vns955, vnp948, ms18Sn_1130"><i>Yodha kāme accatari,</i></a><br>
<a><i>Saṅgaṃ loke duraccayaṃ;</i></a><br>
<a><i>Na so socati nājjheti,</i></a><br>
<a><i>Chinnasoto abandhano.</i></a></p>
<p><a data-ref="sc15, vns956, vnp949, ms18Sn_1131"><i>Yaṃ pubbe taṃ visosehi,</i></a><br>
<a><i>Pacchā te māhu kiñcanaṃ;</i></a><br>
<a><i>Majjhe ce no gahessasi,</i></a><br>
<a><i>Upasanto carissasi.</i></a></p>
<p><a data-ref="sc16, vns957, vnp950, ms18Sn_1132"><i>Sabbaso nāmarūpasmiṃ,</i></a><br>
<a><i>Yassa natthi mamāyitaṃ;</i></a><br>
<a><i>Asatā ca na socati,</i></a><br>
<a><i>Sa ve loke na jīyati.</i></a></p>
<p><a data-ref="sc17, vns958, vnp951, ms18Sn_1133"><i>Yassa natthi idaṃ meti,</i></a><br>
<a><i>Paresaṃ vāpi kiñcanaṃ;</i></a><br>
<a><i>Mamattaṃ so asaṃvindaṃ,</i></a><br>
<a><i>Natthi meti na socati.</i></a></p>
<p><a data-ref="sc18, vns959, vnp952, pts-vp-pli185, ms18Sn_1134"><i>Aniṭṭhurī ananugiddho,</i></a><br>
<a><i>Anejo sabbadhī samo;</i></a><br>
<a><i>Tamānisaṃsaṃ pabrūmi,</i></a><br>
<a><i>Pucchito avikampinaṃ.</i></a></p>
<p><a data-ref="sc19, vns960, vnp953, ms18Sn_1135"><i>Anejassa vijānato,</i></a><br>
<a data-var="nisaṅkhati → nisaṅkhiti (bj); kācini saṃkhiti (pts-vp-pli1)"><i>Natthi kāci nisaṅkhati;</i></a><br>
<a><i>Virato so viyārabbhā,</i></a><br>
<a><i>Khemaṃ passati sabbadhi.</i></a></p>
<p><a data-ref="sc20, vns961, vnp954, ms18Sn_1136"><i>Na samesu na omesu,</i></a><br>
<a><i>Na ussesu vadate muni;</i></a><br>
<a><i>Santo so vītamaccharo,</i></a><br>
<a><i>Nādeti na nirassatī”ti.</i></a></p>
</blockquote>
<p class="endsection"><a><i>Attadaṇḍasuttaṃ pannarasamaṃ.</i></a></p>
</article>
</section>
</div>
</body>
</html>
