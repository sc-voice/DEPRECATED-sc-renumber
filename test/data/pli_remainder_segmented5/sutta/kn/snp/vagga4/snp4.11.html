<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.11">
<article>
<div class="hgroup">
<p class="division"><a><i>Sutta Nipāta 4.11</i></a></p>
<h1><a><i>Kalahavivādasutta</i></a></h1>
</div>
<blockquote class="gatha">
<p><a data-ref="sc1, vns869, vnp862, ms18Sn_1040"><i>“Kutopahūtā kalahā vivādā,</i></a><br>
<a><i>Paridevasokā sahamaccharā ca;</i></a><br>
<a><i>Mānātimānā sahapesuṇā ca,</i></a><br>
<a><i>Kutopahūtā te tadiṅgha brūhi”.</i></a></p>
<p><a data-ref="sc2, vns870, vnp863, ms18Sn_1041"><i>“Piyappahūtā kalahā vivādā,</i></a><br>
<a><i>Paridevasokā sahamaccharā ca;</i></a><br>
<a><i>Mānātimānā sahapesuṇā ca,</i></a><br>
<a><i>Maccherayuttā kalahā vivādā;</i></a><br>
<a><i>Vivādajātesu ca pesuṇāni”.</i></a></p>
<p><a data-var="su → piyā nu (cck, sya1ed); piyassu (mr)" data-ref="sc3, vns871, vnp864, pts-vp-pli169, ms18Sn_1042"><i>“Piyā su lokasmiṃ kutonidānā,</i></a><br>
<a data-var="cāpi → ye vāpi (sya-all, pts-vp-pli1)"><i>Ye cāpi lobhā vicaranti loke;</i></a><br>
<a><i>Āsā ca niṭṭhā ca kutonidānā,</i></a><br>
<a><i>Ye samparāyāya narassa honti”.</i></a></p>
<p><a data-ref="sc4, vns872, vnp865, ms18Sn_1043"><i>“Chandānidānāni piyāni loke,</i></a><br>
<a><i>Ye cāpi lobhā vicaranti loke;</i></a><br>
<a><i>Āsā ca niṭṭhā ca itonidānā,</i></a><br>
<a><i>Ye samparāyāya narassa honti”.</i></a></p>
<p><a data-ref="sc5, vns873, vnp866, ms18Sn_1044"><i>“Chando nu lokasmiṃ kutonidāno,</i></a><br>
<a data-var="cāpi → vāpi (bj, sya-all, pts-vp-pli1)"><i>Vinicchayā cāpi kutopahūtā;</i></a><br>
<a><i>Kodho mosavajjañca kathaṃkathā ca,</i></a><br>
<a data-var="vāpi → cāpi (^mnd11#33 [Kalahavivādasuttaniddesa])"><i>Ye vāpi dhammā samaṇena vuttā”.</i></a></p>
<p><a data-ref="sc6, vns874, vnp867, ms18Sn_1045"><i>“Sātaṃ asātanti yamāhu loke,</i></a><br>
<a><i>Tamūpanissāya pahoti chando;</i></a><br>
<a><i>Rūpesu disvā vibhavaṃ bhavañca,</i></a><br>
<a data-var="kubbati → kurute (bahūsu)"><i>Vinicchayaṃ kubbati jantu loke.</i></a></p>
<p><a data-ref="sc7, vns875, vnp868, ms18Sn_1046"><i>Kodho mosavajjañca kathaṅkathā ca,</i></a><br>
<a><i>Etepi dhammā dvayameva sante;</i></a><br>
<a><i>Kathaṅkathī ñāṇapathāya sikkhe,</i></a><br>
<a><i>Ñatvā pavuttā samaṇena dhammā”.</i></a></p>
<p><a data-ref="sc8, vns876, vnp869, ms18Sn_1047"><i>“Sātaṃ asātañca kutonidānā,</i></a><br>
<a><i>Kismiṃ asante na bhavanti hete;</i></a><br>
<a><i>Vibhavaṃ bhavañcāpi yametamatthaṃ,</i></a><br>
<a><i>Etaṃ me pabrūhi yatonidānaṃ”.</i></a></p>
<p><a data-ref="sc9, vns877, vnp870, pts-vp-pli170, ms18Sn_1048"><i>“Phassanidānaṃ sātaṃ asātaṃ,</i></a><br>
<a><i>Phasse asante na bhavanti hete;</i></a><br>
<a><i>Vibhavaṃ bhavañcāpi yametamatthaṃ,</i></a><br>
<a><i>Etaṃ te pabrūmi itonidānaṃ”.</i></a></p>
<p><a data-ref="sc10, vns878, vnp871, ms18Sn_1049"><i>“Phasso nu lokasmi kutonidāno,</i></a><br>
<a><i>Pariggahā cāpi kutopahūtā;</i></a><br>
<a><i>Kismiṃ asante na mamattamatthi,</i></a><br>
<a><i>Kismiṃ vibhūte na phusanti phassā”.</i></a></p>
<p><a data-ref="sc11, vns879, vnp872, ms18Sn_1050"><i>“Nāmañca rūpañca paṭicca phasso,</i></a><br>
<a><i>Icchānidānāni pariggahāni;</i></a><br>
<a><i>Icchāyasantyā na mamattamatthi,</i></a><br>
<a><i>Rūpe vibhūte na phusanti phassā”.</i></a></p>
<p><a data-ref="sc12, vns880, vnp873, ms18Sn_1051"><i>“Kathaṃ sametassa vibhoti rūpaṃ,</i></a><br>
<a data-var="dukhañcāpi → dukhaṃ vāpi (bj, sya-all, pts-vp-pli1)"><i>Sukhaṃ dukhañcāpi kathaṃ vibhoti;</i></a><br>
<a><i>Etaṃ me pabrūhi yathā vibhoti,</i></a><br>
<a data-var="jāniyāmāti → jānissāmāti (bj, mr); jāniyāma iti (sya-all, pts-vp-pli1)"><i>Taṃ jāniyāmāti me mano ahu”.</i></a></p>
<p><a data-ref="sc13, vns881, vnp874, ms18Sn_1052"><i>“Na saññasaññī na visaññasaññī,</i></a><br>
<a><i>Nopi asaññī na vibhūtasaññī;</i></a><br>
<a><i>Evaṃ sametassa vibhoti rūpaṃ,</i></a><br>
<a><i>Saññānidānā hi papañcasaṅkhā”.</i></a></p>
<p><a data-ref="sc14, vns882, vnp875, pts-vp-pli171, ms18Sn_1053"><i>“Yaṃ taṃ apucchimha akittayī no,</i></a><br>
<a><i>Aññaṃ taṃ pucchāma tadiṅgha brūhi;</i></a><br>
<a data-var="nu → no (sya-all, pts-vp-pli1)"><i>Ettāvataggaṃ nu vadanti heke,</i></a><br>
<a><i>Yakkhassa suddhiṃ idha paṇḍitāse;</i></a><br>
<a><i>Udāhu aññampi vadanti etto”.</i></a></p>
<p><a data-ref="sc15, vns883, vnp876, ms18Sn_1054"><i>“Ettāvataggampi vadanti heke,</i></a><br>
<a><i>Yakkhassa suddhiṃ idha paṇḍitāse;</i></a><br>
<a><i>Tesaṃ paneke samayaṃ vadanti,</i></a><br>
<a><i>Anupādisese kusalā vadānā.</i></a></p>
<p><a data-ref="sc16, vns884, vnp877, ms18Sn_1055"><i>Ete ca ñatvā upanissitāti,</i></a><br>
<a><i>Ñatvā munī nissaye so vimaṃsī;</i></a><br>
<a><i>Ñatvā vimutto na vivādameti,</i></a><br>
<a><i>Bhavābhavāya na sameti dhīro”ti.</i></a></p>
</blockquote>
<p class="endsection"><a><i>Kalahavivādasuttaṃ ekādasamaṃ.</i></a></p>
</article>
</section>
</div>
</body>
</html>
