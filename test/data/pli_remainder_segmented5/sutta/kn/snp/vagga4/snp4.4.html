<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.4">
<article>
<div class="hgroup">
<p class="division"><a><i>Sutta Nipāta 4.4</i></a></p>
<h1><a><i>Suddhaṭṭhakasutta</i></a></h1>
</div>
<blockquote class="gatha">
<p><a data-ref="sc1, vns795, vnp788, ms18Sn_959"><i>Passāmi suddhaṃ paramaṃ arogaṃ,</i></a><br>
<a><i>Diṭṭhena saṃsuddhi narassa hoti;</i></a><br>
<a data-var="Evābhijānaṃ → etābhijānaṃ (bj, pts-vp-pli1)"><i>Evābhijānaṃ paramanti ñatvā,</i></a><br>
<a><i>Suddhānupassīti pacceti ñāṇaṃ.</i></a></p>
<p><a data-ref="sc2, vns796, vnp789, pts-vp-pli155, ms18Sn_960"><i>Diṭṭhena ce suddhi narassa hoti,</i></a><br>
<a><i>Ñāṇena vā so pajahāti dukkhaṃ;</i></a><br>
<a><i>Aññena so sujjhati sopadhīko,</i></a><br>
<a><i>Diṭṭhī hi naṃ pāva tathā vadānaṃ.</i></a></p>
<p><a data-ref="sc3, vns797, vnp790, ms18Sn_961"><i>Na brāhmaṇo aññato suddhimāha,</i></a><br>
<a><i>Diṭṭhe sute sīlavate mute vā;</i></a><br>
<a><i>Puññe ca pāpe ca anūpalitto,</i></a><br>
<a><i>Attañjaho nayidha pakubbamāno.</i></a></p>
<p><a data-ref="sc4, vns798, vnp791, ms18Sn_962"><i>Purimaṃ pahāya aparaṃ sitāse,</i></a><br>
<a><i>Ejānugā te na taranti saṅgaṃ;</i></a><br>
<a><i>Te uggahāyanti nirassajanti,</i></a><br>
<a data-var="pamuñcaṃ gahāyaṃ → pamukhaṃ gahāya (bj, sya-all); pamuñcaṃ gahāya (pts-vp-pli1); pamuñca gahāya (mr)"><i>Kapīva sākhaṃ pamuñcaṃ gahāyaṃ.</i></a></p>
<p><a data-ref="sc5, vns799, vnp792, ms18Sn_963"><i>Sayaṃ samādāya vatāni jantu,</i></a><br>
<a><i>Uccāvacaṃ gacchati saññasatto;</i></a><br>
<a><i>Vidvā ca vedehi samecca dhammaṃ,</i></a><br>
<a><i>Na uccāvacaṃ gacchati bhūripañño.</i></a></p>
<p><a data-ref="sc6, vns800, vnp793, ms18Sn_964"><i>Sa sabbadhammesu visenibhūto,</i></a><br>
<a><i>Yaṃ kiñci diṭṭhaṃ va sutaṃ mutaṃ vā;</i></a><br>
<a><i>Tameva dassiṃ vivaṭaṃ carantaṃ,</i></a><br>
<a><i>Kenīdha lokasmi vikappayeyya.</i></a></p>
<p><a data-ref="sc7, vns801, vnp794, pts-vp-pli156, ms18Sn_965"><i>Na kappayanti na purekkharonti,</i></a><br>
<a><i>Accantasuddhīti na te vadanti;</i></a><br>
<a><i>Ādānaganthaṃ gathitaṃ visajja,</i></a><br>
<a><i>Āsaṃ na kubbanti kuhiñci loke.</i></a></p>
<p><a data-ref="sc8, vns802, vnp795, ms18Sn_966"><i>Sīmātigo brāhmaṇo tassa natthi,</i></a><br>
<a data-var="Ñatvā va disvā va → ñatvā ca disvā ca (si, mr)"><i>Ñatvā va disvā va samuggahītaṃ;</i></a><br>
<a><i>Na rāgarāgī na virāgaratto,</i></a><br>
<a><i>Tassīdha natthi paramuggahītanti.</i></a></p>
</blockquote>
<p class="endsection"><a><i>Suddhaṭṭhakasuttaṃ catutthaṃ.</i></a></p>
</article>
</section>
</div>
</body>
</html>
