<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.10">
<article>
<div class="hgroup">
<p class="division"><a><i>Sutta Nipāta 4.10</i></a></p>
<h1><a><i>Purābhedasutta</i></a></h1>
</div>
<blockquote class="gatha">
<p><a data-ref="sc1, vns855, vnp848, ms18Sn_1025"><i>“Kathaṃdassī kathaṃsīlo,</i></a><br>
<a><i>upasantoti vuccati;</i></a><br>
<a><i>Taṃ me gotama pabrūhi,</i></a><br>
<a><i>pucchito uttamaṃ naraṃ”.</i></a></p>
<p><a data-ref="sc2, vns856, vnp849, ms18Sn_1026"><i>“Vītataṇho purā bhedā,</i></a><br>
<span class="speaker"><a><i>(iti bhagavā):</i></a></span><br>
<a><i>Pubbamantamanissito;</i></a><br>
<a><i>Vemajjhe nupasaṅkheyyo,</i></a><br>
<a><i>Tassa natthi purakkhataṃ.</i></a></p>
<p><a data-ref="sc3, vns857, vnp850, pts-vp-pli167, ms18Sn_1027"><i>Akkodhano asantāsī,</i></a><br>
<a><i>avikatthī akukkuco;</i></a><br>
<a data-var="Mantabhāṇī → mantābhāṇī (sya-all)"><i>Mantabhāṇī anuddhato,</i></a><br>
<a><i>sa ve vācāyato muni.</i></a></p>
<p><a data-ref="sc4, vns858, vnp851, ms18Sn_1028"><i>Nirāsatti anāgate,</i></a><br>
<a><i>atītaṃ nānusocati;</i></a><br>
<a><i>Vivekadassī phassesu,</i></a><br>
<a data-var="nīyati → niyyati (si, sya-all, pts-vp-pli1)"><i>diṭṭhīsu ca na nīyati.</i></a></p>
<p><a data-ref="sc5, vns859, vnp852, ms18Sn_1029"><i>Patilīno akuhako,</i></a><br>
<a><i>apihālu amaccharī;</i></a><br>
<a><i>Appagabbho ajeguccho,</i></a><br>
<a><i>pesuṇeyye ca no yuto.</i></a></p>
<p><a data-ref="sc6, vns860, vnp853, ms18Sn_1030"><i>Sātiyesu anassāvī,</i></a><br>
<a><i>atimāne ca no yuto;</i></a><br>
<a data-var="paṭibhānavā → paṭibhāṇavā (sya-all)"><i>Saṇho ca paṭibhānavā,</i></a><br>
<a><i>na saddho na virajjati.</i></a></p>
<p><a data-ref="sc7, vns861, vnp854, ms18Sn_1031"><i>Lābhakamyā na sikkhati,</i></a><br>
<a><i>alābhe ca na kuppati;</i></a><br>
<a><i>Aviruddho ca taṇhāya,</i></a><br>
<a><i>rasesu nānugijjhati.</i></a></p>
<p><a data-ref="sc8, vns862, vnp855, ms18Sn_1032"><i>Upekkhako sadā sato,</i></a><br>
<a><i>na loke maññate samaṃ;</i></a><br>
<a><i>Na visesī na nīceyyo,</i></a><br>
<a><i>tassa no santi ussadā.</i></a></p>
<p><a data-var="nissayanā → nissayatā (bj, sya-all, pts-vp-pli1)" data-ref="sc9, vns863, vnp856, ms18Sn_1033"><i>Yassa nissayanā natthi,</i></a><br>
<a><i>ñatvā dhammaṃ anissito;</i></a><br>
<a><i>Bhavāya vibhavāya vā,</i></a><br>
<a><i>taṇhā yassa na vijjati.</i></a></p>
<p><a data-ref="sc10, vns864, vnp857, ms18Sn_1034"><i>Taṃ brūmi upasantoti,</i></a><br>
<a><i>Kāmesu anapekkhinaṃ;</i></a><br>
<a><i>Ganthā tassa na vijjanti,</i></a><br>
<a><i>Atarī so visattikaṃ.</i></a></p>
<p><a data-ref="sc11, vns865, vnp858, pts-vp-pli168, ms18Sn_1035"><i>Na tassa puttā pasavo,</i></a><br>
<a><i>Khettaṃ vatthuñca vijjati;</i></a><br>
<a data-var="vāpi nirattā vā → attaṃ vāpi nirattaṃ vā (si, sya-all, pts-vp-pli1)"><i>Attā vāpi nirattā vā,</i></a><br>
<a><i>Na tasmiṃ upalabbhati.</i></a></p>
<p><a data-ref="sc12, vns866, vnp859, ms18Sn_1036"><i>Yena naṃ vajjuṃ puthujjanā,</i></a><br>
<a><i>Atho samaṇabrāhmaṇā;</i></a><br>
<a><i>Taṃ tassa apurakkhataṃ,</i></a><br>
<a><i>Tasmā vādesu nejati.</i></a></p>
<p><a data-ref="sc13, vns867, vnp860, ms18Sn_1037"><i>Vītagedho amaccharī,</i></a><br>
<a><i>Na ussesu vadate muni;</i></a><br>
<a><i>Na samesu na omesu,</i></a><br>
<a><i>Kappaṃ neti akappiyo.</i></a></p>
<p><a data-ref="sc14, vns868, vnp861, ms18Sn_1038"><i>Yassa loke sakaṃ natthi,</i></a><br>
<a><i>Asatā ca na socati;</i></a><br>
<a><i>Dhammesu ca na gacchati,</i></a><br>
<a><i>Sa ve santoti vuccatī”ti.</i></a></p>
</blockquote>
<p class="endsection"><a><i>Purābhedasuttaṃ dasamaṃ.</i></a></p>
</article>
</section>
</div>
</body>
</html>
