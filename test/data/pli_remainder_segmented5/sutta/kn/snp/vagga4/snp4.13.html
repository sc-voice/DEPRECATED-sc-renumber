<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.13">
<article>
<div class="hgroup">
<p class="division"><a><i>Sutta Nipāta 4.13</i></a></p>
<h1><a data-var="Mahābyūhasutta → mahāviyūhasuttaṃ (bj, sya-all); mahāviyūhasutta (pts-vp-pli1)"><i>Mahābyūhasutta</i></a></h1>
</div>
<blockquote class="gatha">
<p><a data-ref="sc1, vns902, vnp895, ms18Sn_1075"><i>“Ye kecime diṭṭhiparibbasānā,</i></a><br>
<a data-var="vivādayanti → vivādiyanti (si, pts-vp-pli1); ca vādayanti (^mnd13#2 [Mahābyūhasuttaniddesa])"><i>Idameva saccanti vivādayanti;</i></a><br>
<a><i>Sabbeva te nindamanvānayanti,</i></a><br>
<a><i>Atho pasaṃsampi labhanti tattha”.</i></a></p>
<p><a data-ref="sc2, vns903, vnp896, pts-vp-pli175, ms18Sn_1076"><i>“Appañhi etaṃ na alaṃ samāya,</i></a><br>
<a><i>Duve vivādassa phalāni brūmi;</i></a><br>
<a><i>Etampi disvā na vivādayetha,</i></a><br>
<a><i>Khemābhipassaṃ avivādabhūmiṃ”.</i></a></p>
<p><a data-ref="sc3, vns904, vnp897, ms18Sn_1077"><i>“Yā kācimā sammutiyo puthujjā,</i></a><br>
<a><i>Sabbāva etā na upeti vidvā;</i></a><br>
<a><i>Anūpayo so upayaṃ kimeyya,</i></a><br>
<a><i>Diṭṭhe sute khantimakubbamāno”.</i></a></p>
<p><a data-ref="sc4, vns905, vnp898, ms18Sn_1078"><i>“Sīluttamā saññamenāhu suddhiṃ,</i></a><br>
<a><i>Vataṃ samādāya upaṭṭhitāse;</i></a><br>
<a><i>Idheva sikkhema athassa suddhiṃ,</i></a><br>
<a><i>Bhavūpanītā kusalāvadānā.</i></a></p>
<p><a data-ref="sc5, vns906, vnp899, ms18Sn_1079"><i>Sace cuto sīlavatato hoti,</i></a><br>
<a data-var="Pavedhatī → sa vedhati (bj, pts-vp-pli1)"><i>Pavedhatī kamma virādhayitvā;</i></a><br>
<a><i>Pajappatī patthayatī ca suddhiṃ,</i></a><br>
<a><i>Satthāva hīno pavasaṃ gharamhā.</i></a></p>
<p><a data-ref="sc6, vns907, vnp900, pts-vp-pli176, ms18Sn_1080"><i>Sīlabbataṃ vāpi pahāya sabbaṃ,</i></a><br>
<a><i>Kammañca sāvajjanavajjametaṃ;</i></a><br>
<a><i>Suddhiṃ asuddhinti apatthayāno,</i></a><br>
<a><i>Virato care santimanuggahāya.</i></a></p>
<p><a data-ref="sc7, vns908, vnp901, ms18Sn_1081"><i>Tamūpanissāya jigucchitaṃ vā,</i></a><br>
<a><i>Atha vāpi diṭṭhaṃ va sutaṃ mutaṃ vā;</i></a><br>
<a><i>Uddhaṃsarā suddhimanutthunanti,</i></a><br>
<a><i>Avītataṇhāse bhavābhavesu.</i></a></p>
<p><a data-ref="sc8, vns909, vnp902, ms18Sn_1082"><i>Patthayamānassa hi jappitāni,</i></a><br>
<a><i>Pavedhitaṃ vāpi pakappitesu;</i></a><br>
<a><i>Cutūpapāto idha yassa natthi,</i></a><br>
<a data-var="kuhiṃ va jappe → kuhiṃca jappe (bj); kuhiñci jappe (sya-all, mr); kuhiñca jappe (pts-vp-pli1)"><i>Sa kena vedheyya kuhiṃ va jappe”.</i></a></p>
<p><a data-ref="sc9, vns910, vnp903, ms18Sn_1083"><i>“Yamāhu dhammaṃ paramanti eke,</i></a><br>
<a><i>Tameva hīnanti panāhu aññe;</i></a><br>
<a><i>Sacco nu vādo katamo imesaṃ,</i></a><br>
<a><i>Sabbeva hīme kusalāvadānā”.</i></a></p>
<p><a data-ref="sc10, vns911, vnp904, ms18Sn_1084"><i>“Sakañhi dhammaṃ paripuṇṇamāhu,</i></a><br>
<a><i>Aññassa dhammaṃ pana hīnamāhu;</i></a><br>
<a><i>Evampi viggayha vivādayanti,</i></a><br>
<a><i>Sakaṃ sakaṃ sammutimāhu saccaṃ.</i></a></p>
<p><a data-ref="sc11, vns912, vnp905, ms18Sn_1085"><i>Parassa ce vambhayitena hīno,</i></a><br>
<a><i>Na koci dhammesu visesi assa;</i></a><br>
<a><i>Puthū hi aññassa vadanti dhammaṃ,</i></a><br>
<a><i>Nihīnato samhi daḷhaṃ vadānā.</i></a></p>
<p><a data-ref="sc12, vns913, vnp906, pts-vp-pli177, ms18Sn_1086"><i>Saddhammapūjāpi nesaṃ tatheva,</i></a><br>
<a><i>Yathā pasaṃsanti sakāyanāni;</i></a><br>
<a data-var="Sabbeva vādā → sabbe pavādā (sya-all) | tathiyā → tathivā (si, sya-all, pts-vp-pli1)"><i>Sabbeva vādā tathiyā bhaveyyuṃ,</i></a><br>
<a><i>Suddhī hi nesaṃ paccattameva.</i></a></p>
<p><a data-ref="sc13, vns914, vnp907, ms18Sn_1087"><i>Na brāhmaṇassa paraneyyamatthi,</i></a><br>
<a><i>Dhammesu niccheyya samuggahītaṃ;</i></a><br>
<a><i>Tasmā vivādāni upātivatto,</i></a><br>
<a><i>Na hi seṭṭhato passati dhammamaññaṃ.</i></a></p>
<p><a data-ref="sc14, vns915, vnp908, ms18Sn_1088"><i>Jānāmi passāmi tatheva etaṃ,</i></a><br>
<a><i>Diṭṭhiyā eke paccenti suddhiṃ;</i></a><br>
<a><i>Addakkhi ce kiñhi tumassa tena,</i></a><br>
<a><i>Atisitvā aññena vadanti suddhiṃ.</i></a></p>
<p><a data-var="dakkhati → dakkhiti (bj, pts-vp-pli1)" data-ref="sc15, vns916, vnp909, ms18Sn_1089"><i>Passaṃ naro dakkhati nāmarūpaṃ,</i></a><br>
<a><i>Disvāna vā ñassati tānimeva;</i></a><br>
<a><i>Kāmaṃ bahuṃ passatu appakaṃ vā,</i></a><br>
<a><i>Na hi tena suddhiṃ kusalā vadanti.</i></a></p>
<p><a data-ref="sc16, vns917, vnp910, ms18Sn_1090"><i>Nivissavādī na hi subbināyo,</i></a><br>
<a><i>Pakappitaṃ diṭṭhi purakkharāno;</i></a><br>
<a><i>Yaṃ nissito tattha subhaṃ vadāno,</i></a><br>
<a><i>Suddhiṃ vado tattha tathaddasā so.</i></a></p>
<p><a data-var="saṅkhā → saṅkhaṃ (bj, sya-all, pts-vp-pli1)" data-ref="sc17, vns918, vnp911, pts-vp-pli178, ms18Sn_1091"><i>Na brāhmaṇo kappamupeti saṅkhā,</i></a><br>
<a><i>Na diṭṭhisārī napi ñāṇabandhu;</i></a><br>
<a data-var="sammutiyo → sammatiyo (bj, sya-all)"><i>Ñatvā ca so sammutiyo puthujjā,</i></a><br>
<a><i>Upekkhatī uggahaṇanti maññe.</i></a></p>
<p><a data-ref="sc18, vns919, vnp912, ms18Sn_1092"><i>Vissajja ganthāni munīdha loke,</i></a><br>
<a><i>Vivādajātesu na vaggasārī;</i></a><br>
<a><i>Santo asantesu upekkhako so,</i></a><br>
<a><i>Anuggaho uggahaṇanti maññe.</i></a></p>
<p><a data-ref="sc19, vns920, vnp913, ms18Sn_1093"><i>Pubbāsave hitvā nave akubbaṃ,</i></a><br>
<a><i>Na chandagū nopi nivissavādī;</i></a><br>
<a><i>Sa vippamutto diṭṭhigatehi dhīro,</i></a><br>
<a data-var="Na lippati → na limpatī (sya-all); na limpati (csp1ed)"><i>Na lippati loke anattagarahī.</i></a></p>
<p><a data-ref="sc20, vns921, vnp914, ms18Sn_1094"><i>Sa sabbadhammesu visenibhūto,</i></a><br>
<a><i>Yaṃ kiñci diṭṭhaṃ va sutaṃ mutaṃ vā;</i></a><br>
<a><i>Sa pannabhāro muni vippamutto,</i></a><br>
<a><i>Na kappiyo nūparato na patthiyo”ti.</i></a></p>
</blockquote>
<p class="endsection"><a><i>Mahābyūhasuttaṃ terasamaṃ.</i></a></p>
</article>
</section>
</div>
</body>
</html>
