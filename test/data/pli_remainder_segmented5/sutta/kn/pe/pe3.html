<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pe3">
<article>
<div class="hgroup">
<p class="division"><a><i>Peṭakopadesa</i></a></p>
<h1><a><i>3. Suttādhiṭṭhānatatiyabhūmi</i></a></h1>
</div>
<p><a data-ref="sc1, pts-vp-pli60, ms27Pe_361, msdiv32"><i>Tattha katamaṃ suttādhiṭṭhānaṃ?</i></a></p>
<p><a data-ref="sc2, ms27Pe_362"><i>Lobhādhiṭṭhānaṃ dosādhiṭṭhānaṃ mohādhiṭṭhānaṃ alobhādhiṭṭhānaṃ adosādhiṭṭhānaṃ amohādhiṭṭhānaṃ kāyakammādhiṭṭhānaṃ vācākammādhiṭṭhānaṃ manokammādhiṭṭhānaṃ saddhindriyādhiṭṭhānaṃ vīriyindriyādhiṭṭhānaṃ satindriyādhiṭṭhānaṃ samādhindriyādhiṭṭhānaṃ paññindriyādhiṭṭhānaṃ.</i></a></p>
<p><a data-ref="sc3, ms27Pe_363"><i>Tattha katamaṃ lobhādhiṭṭhānaṃ?</i></a></p>
<blockquote class="gatha">
<p><a data-var="Vitakkamathitassa → vitakkapamathitassa (bj, pts-vp-pli1); vitakkanimmathitassa (mr)" data-ref="sc4, ms27Pe_364"><i>“Vitakkamathitassa jantuno,</i></a><br>
<a><i>Tibbarāgassa subhānupassino;</i></a><br>
<a><i>Bhiyyo taṇhā pavaḍḍhati,</i></a><br>
<a><i>Esa kho gāḷhaṃ karoti bandhanaṃ”.</i></a></p>
</blockquote>
<p><a data-var="uggāvahitabbo → uggāhayitabbo (bj); uggāpayitabbo (pts-vp-pli1, mr)" data-ref="sc5, pts-vp-pli61, ms27Pe_365"><i>Vitakkamathitassāti kāmarāgo.</i></a> <a><i>Subhānupassinoti kāmarāgavatthu.</i></a> <a><i>Bhiyyo taṇhā pavaḍḍhatīti kāmataṇhā.</i></a> <a><i>Esa gāḷhaṃ karoti bandhananti rāgaṃ, iti yo yo dhammo mūlanikkhitto, so yevettha dhammo uggāvahitabbo.</i></a> <a><i>Na bhagavā ekaṃ dhammaṃ ārabbha aññaṃ dhammaṃ deseti.</i></a> <a><i>Yassa vitakketi kāmavitakko tameva vitakkaṃ kāmavitakkena niddisīyati.</i></a> <a><i>Tibbarāgassāti tasseva vitakkassa vatthuṃ niddisati.</i></a> <a><i>Subhānupassino bhiyyo taṇhā pavaḍḍhatīti tameva rāgaṃ kāmataṇhāti niddisati.</i></a> <a><i>Esa gāḷhaṃ karoti bandhananti tameva taṇhāsaṃyojanaṃ niddisati.</i></a> <a><i>Evaṃ gāthāsu anuminitabbaṃ.</i></a> <a><i>Evaṃ saveyyākaraṇesu.</i></a></p>
<p><a data-ref="sc6, ms27Pe_366"><i>Tattha bhagavā ekaṃ dhammaṃ tividhaṃ niddisati, nissandato hetuto phalato.</i></a></p>
<blockquote class="gatha">
<p><a data-ref="sc7, ms27Pe_367"><i>“Dadaṃ piyo hoti bhajanti naṃ bahū,</i></a><br>
<a><i>Kittiñca pappoti yaso ca vaḍḍhati;</i></a><br>
<a><i>Amaṅkubhūto parisaṃ vigāhati,</i></a><br>
<a><i>Visārado hoti naro amaccharī”.</i></a></p>
</blockquote>
<p><a data-ref="sc8, ms27Pe_368"><i>Dadanti yaṃ yaṃ dānaṃ, idaṃ dānamayikaṃ puññakriyaṃ.</i></a> <a><i>Tattha hetu.</i></a> <a><i>Yañcetaṃ.</i></a> <a><i>Bhajanti naṃ bahū, kittinti yo ca kalyāṇo kittisaddo loke abbhuggacchati, yaṃ bahukassa janassa piyo bhavati manāpo ca.</i></a> <a><i>Yañca avippaṭisārī kālaṃ karoti ayaṃ nissando.</i></a> <a><i>Yaṃ kāyassa bhedā devesu upapajjatīti idaṃ phalaṃ.</i></a> <a><i>Idaṃ lobhādhiṭṭhānaṃ.</i></a></p>
<p><a data-ref="sc9, ms27Pe_369, msdiv33"><i>Tattha katamaṃ dosādhiṭṭhānaṃ?</i></a></p>
<blockquote class="gatha">
<p><a data-ref="sc10, ms27Pe_370"><i>“Yo pāṇamatipāteti,</i></a><br>
<a><i>musāvādañca bhāsati;</i></a><br>
<a><i>Loke adinnaṃ ādiyati,</i></a><br>
<a><i>paradārañca gacchati;</i></a><br>
<a><i>Surāmerayapānañca,</i></a><br>
<a data-var="anuyuñjati → abhigijjhati (pts-vp-pli1, mr)"><i>yo naro anuyuñjati.</i></a></p>
<p><a data-ref="sc11, ms27Pe_371"><i>Appahāya pañca verāni,</i></a><br>
<a><i>dussīlo iti vuccati;</i></a><br>
<a><i>Kāyassa bhedā duppañño,</i></a><br>
<a><i>nirayaṃ sopapajjati”.</i></a></p>
</blockquote>
<p><a data-var="yathāparadāravihārī → yathāpamuditavihārī (mr)" data-ref="sc12, pts-vp-pli62, ms27Pe_372"><i>Yo pāṇamatipātetīti duṭṭho pāṇamatipāteti.</i></a> <a><i>Musāvādañca bhāsatīti dosopaghātāya musāvādañca bhāsati.</i></a> <a><i>Surāmerayapānañca, yo naro anuyuñjatīti doso nidānaṃ.</i></a> <a><i>Yo ca surāmerayapānaṃ anuyuñjati yathāparadāravihārī amittā janayanti.</i></a></p>
<p><a data-ref="sc13, ms27Pe_373"><i>Pañca verāni appahāyāti pañcannaṃ bhikkhāpadānaṃ samatikkamanaṃ sabbesaṃ dosajānaṃ sā paṇṇatti, teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca.</i></a></p>
<p><a data-var="dubbhāsitabhāsī → dubbhāsitabhāsitā (pts-vp-pli1, mr)" data-ref="sc14, pts-vp-pli63, ms27Pe_374"><i>Tīṇi bālassa bālalakkhaṇāni—</i></a> <a><i>dubbhāsitabhāsī ca hoti, duccintitacintī ca dukkaṭakammakārī ca.</i></a> <a><i>Tattha yaṃ kāyena ca vācāya ca parakkamati, idamassa dukkaṭakammakārī.</i></a> <a><i>Tāyaṃ yathā ca musāvādaṃ bhāsati yathā pubbaniddiṭṭhaṃ, idamassa dubbhāsitā.</i></a> <a><i>Yañca saṅkappeti manoduccaritaṃ byāpādaṃ, idamassa duccintitacintitā.</i></a> <a><i>Yaṃ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati, so ca hoti sabhaggato vā parisaggato vā tajjaṃ kathaṃ kathanti.</i></a> <a><i>Yadā bhavati so ca pāṇātipātādidasaakusalakammapatho, so tatonidānaṃ dukkhaṃ domanassaṃ paṭisaṃvedetīti.</i></a> <a><i>Puna caparaṃ yadā passati coraṃ rājāparādhikaṃ raññā gahitaṃ jīvitā voropetaṃ, tassevaṃ bhavati sace mamampi rājā jāneyya mamampi rājā gāhāpetvā jīvitā voropeyyāti, so tatonidānaṃ dukkhaṃ domanassaṃ paṭisaṃvedeti.</i></a> <a><i>Puna caparaṃ bālo yadā bhavati āsanā samārūḷho yāva yā me gati bhavissati ito pecca paraṃ maraṇāti so tatonidānaṃ dukkhaṃ domanassaṃ paṭisaṃvedeti iti bālalakkhaṇaṃ hetu.</i></a> <a><i>Tīṇi tajjāni dukkhāni nissando.</i></a> <a><i>Kāyassa bhedā nirayesu upapajjati, idaṃ phalaṃ.</i></a> <a><i>Idaṃ dosādhiṭṭhānaṃ.</i></a></p>
<p><a data-ref="sc15, ms27Pe_375, msdiv34"><i>Tattha katamaṃ mohādhiṭṭhānaṃ?</i></a></p>
<blockquote class="gatha">
<p><a data-ref="sc16, ms27Pe_376"><i>“Satañceva sahassānaṃ,</i></a><br>
<a><i>kappānaṃ saṃsarissati;</i></a><br>
<a><i>Atha vāpi tato bhiyyo,</i></a><br>
<a><i>gabbhā gabbhaṃ gamissatha.</i></a></p>
<p><a data-ref="sc17, ms27Pe_377"><i>Anupādāya buddhavacanaṃ,</i></a><br>
<a><i>Saṅkhāre attato upādāya;</i></a><br>
<a><i>Dukkhassantaṃ karissanti,</i></a><br>
<a><i>Ṭhānametaṃ na vijjati”.</i></a></p>
</blockquote>
<p><a data-var="Evaṃ satthā sutte nayena → evaṃ sattā sutanayena (pts-vp-pli1)" data-ref="sc18, ms27Pe_378"><i>Yo yaṃ anamataggasaṃsāraṃ samāpanno jāyate ca mīyate ca, ayaṃ avijjāhetukā.</i></a> <a><i>Yānipi ca saṅkhārānaṃ payojanāni, tānipi avijjāpaccayāni, yaṃ adassanaṃ buddhavacanassa, ayaṃ avijjāsutteyeva niddiṭṭhaṃ.</i></a> <a><i>Yo ca saṅkhāre attato harati pañcakkhandhe pañca diṭṭhiyo upagacchati.</i></a> <a><i>“Etaṃ mama, esohamasmi, eso me attā”ti idaṃ suttaṃ avijjāya nikkhittaṃ, avijjāya nikkhipitaṃ.</i></a> <a><i>Evaṃ satthā sutte nayena dhammena niddisati.</i></a> <a><i>Asādhāraṇena taṃyeva tattha niddisitabbaṃ.</i></a> <a><i>Na aññaṃ.</i></a></p>
<p><a data-ref="sc19, pts-vp-pli64, ms27Pe_379"><i>Ye hi keci, bhikkhave, samaṇā vā brāhmaṇā vā “idaṃ dukkhan”ti nappajānanti cattāri saccāni vitthārena, yaṃ tattha appajānanā, idaṃ dukkhaṃ, ayaṃ hetu.</i></a> <a><i>Appajānanto vividhe saṅkhāre abhisaṅkharoti, ayaṃ nissando.</i></a> <a><i>Yañca diṭṭhigatāni parāmasati “idameva saccaṃ moghamaññan”ti ayaṃ nissando.</i></a> <a><i>Yaṃ punabbhavaṃ nibbatteti, idaṃ phalaṃ.</i></a> <a><i>Ayampi dhammo saniddiṭṭho hetuto ca phalato ca nissandato ca.</i></a></p>
<p><a data-ref="sc20, ms27Pe_380"><i>Ettha pana keci dhammā sādhāraṇā bhavanti.</i></a> <a><i>Hetu khalu āditoyeva sutte nikkhipissanti.</i></a> <a><i>Yathā kiṃ bhave cattārimāni, bhikkhave, agatigamanāni.</i></a> <a><i>Tattha yañca chandāgatiṃ gacchati yañca bhayāgatiṃ gacchati, ayaṃ lobho akusalamūlaṃ.</i></a> <a><i>Yaṃ dosā, ayaṃ dosoyeva.</i></a> <a><i>Yaṃ mohā, ayaṃ mohoyeva.</i></a> <a><i>Evaṃ imāni tīṇi akusalamūlāni āditoyeva upaparikkhitabbāni.</i></a> <a><i>Yattha ekaṃ niddisitabbaṃ, tattha ekaṃ niddisīyati.</i></a> <a><i>Tathā dve yathā tīṇi, na hi ādīhi anikkhitte hetu vā nissando vā phalaṃ vā niddisitabbaṃ.</i></a></p>
<p><a data-ref="sc21, ms27Pe_381"><i>Ayañcettha gāthā—</i></a></p>
<blockquote class="gatha">
<p><a data-ref="sc22, ms27Pe_382"><i>“Chandā dosā bhayā mohā,</i></a><br>
<a><i>yo dhammaṃ ativattati;</i></a><br>
<a data-var="Nihīyati → nihīyate (pts-vp-pli1, mr)"><i>Nihīyati tassa yaso,</i></a><br>
<a><i>kāḷapakkheva candimā”.</i></a></p>
</blockquote>
<p><a data-ref="sc23, ms27Pe_383"><i>Kattha chandā ca ayaṃ lobho yathā niddiṭṭhaṃ pubbe.</i></a> <a><i>Idaṃ mohādhiṭṭhānaṃ.</i></a></p>
<p><a data-ref="sc24, ms27Pe_384, msdiv35"><i>Tattha katamaṃ alobhādhiṭṭhānaṃ?</i></a></p>
<blockquote class="gatha">
<p><a data-var="Asubhānupassiṃ → asubhānupassī (pts-vp-pli1)" data-ref="sc25, ms27Pe_385"><i>“Asubhānupassiṃ viharantaṃ,</i></a><br>
<a><i>Indriyesu susaṃvutaṃ;</i></a><br>
<a><i>Bhojanamhi ca mattaññuṃ,</i></a><br>
<a><i>Saddhaṃ āraddhavīriyaṃ;</i></a><br>
<a><i>Taṃ ve nappasahati māro,</i></a><br>
<a><i>Vāto selaṃva pabbatan”ti.</i></a></p>
</blockquote>
<p><a data-ref="sc26, pts-vp-pli65, ms27Pe_386"><i>Tattha yā asubhāya upaparikkhā, ayaṃ kāmesu ādīnavadassanena pariccāgo.</i></a> <a><i>Indriyesu susaṃvuto tasseva alobhassa pāripūriyaṃ mama āyatanasocitaṃ anupādāya.</i></a> <a><i>Bhojanamhi ca mattaññunti rasataṇhāpahānaṃ.</i></a> <a><i>Iti ayaṃ alobho asubhānupassitāya vatthuto dhārayati, so alobho hetu.</i></a> <a><i>Indriyesu guttadvāratāya gocarato dhārayati, bhojanemattaññutāya parato dhārayati, ayaṃ nissando.</i></a> <a><i>Taṃ ve nappasahati māro, vāto selaṃ va pabbatanti, idaṃ phalaṃ.</i></a> <a><i>Iti yoyeva dhammo ādimhi nikkhitto, soyeva majjhe ceva avasāne ca.</i></a></p>
<p><a data-var="yathayidaṃ → yadidaṃ (pts-vp-pli1, mr)" data-ref="sc27, ms27Pe_387"><i>Nāhaṃ, bhikkhave, aññaṃ ekadhammampi samanupassāmi asamuppannassa kāmacchandassa anuppādāya uppannassa vā pahānāya, yathayidaṃ asubhanimittaṃ.</i></a> <a><i>Tattha asubhanimittaṃ manasikarontassa anuppanno ceva kāmacchando na uppajjati, uppanno ca kāmacchando pahīyati.</i></a> <a><i>Idaṃ alobhassa vatthu.</i></a> <a><i>Yaṃ puna anuppanno kāmarāgo pariyādiyati rūparāgaṃ arūparāgaṃ, iti phalaṃ.</i></a> <a><i>Iti ayampi ca dhammo niddiṭṭho hetuto ca nissandato ca phalato ca.</i></a> <a><i>Idaṃ alobhādhiṭṭhānaṃ.</i></a></p>
<p><a data-ref="sc28, ms27Pe_388"><i>Tattha katamaṃ adosādhiṭṭhānaṃ?</i></a></p>
<blockquote class="gatha">
<p><a data-ref="sc29, ms27Pe_389"><i>“Ekampi ce pāṇamaduṭṭhacitto,</i></a><br>
<a data-var="kusalo → kusalī (mr)"><i>Mettāyati kusalo tena hoti;</i></a><br>
<a data-var="manasānukampaṃ → anukampamāno (pts-vp-pli1)"><i>Sabbe ca pāṇe manasānukampaṃ,</i></a><br>
<a><i>Pahūtamariyo pakaroti puññaṃ”.</i></a></p>
</blockquote>
<p><a data-ref="sc30, pts-vp-pli66, ms27Pe_390"><i>Ekampi ce pāṇamaduṭṭhacitto mettāyatīti ayaṃ adoso.</i></a> <a><i>Nigghātena assādo, kusalo tena hotīti tena kusalena dhammena saṃyutto dhammapaññattiṃ gacchati.</i></a> <a><i>Kusaloti yathā paññāya pañño paṇḍiccena paṇḍito.</i></a> <a><i>Pahūtamariyo pakaroti puññanti tassāyeva vipāko ayaṃ lokiyassa, na hi lokuttarassa.</i></a> <a><i>Tattha yā mettāyanā, ayaṃ hetu.</i></a> <a><i>Yaṃ kusalo bhavati ayaṃ nissando.</i></a> <a><i>Yāva abyāpajjo bhūmiyaṃ bahupuññaṃ pasavati, idaṃ phalaṃ.</i></a> <a><i>Iti adoso niddiṭṭho hetuto ca nissandato ca phalato ca.</i></a></p>
<p><a data-ref="sc31, ms27Pe_391"><i>Ekādasānisaṃsā mettāya cetovimuttiyā.</i></a> <a><i>Tattha yā mettācetovimutti, ayaṃ ariyadhammesu rāgavirāgā cetovimutti, lokikāya bhūmikā hetu, yaṃ sukhaṃ āyatiṃ manāpo hoti manussānaṃ, ime ekādasa dhammā nissando.</i></a> <a><i>Yañca akatāvī brahmakāye upapajjati.</i></a> <a><i>Idaṃ phalaṃ.</i></a> <a><i>Idaṃ adosādhiṭṭhānaṃ.</i></a></p>
<p><a data-ref="sc32, ms27Pe_392, msdiv36"><i>Tattha katamaṃ amohādhiṭṭhānaṃ?</i></a></p>
<blockquote class="gatha">
<p><a data-ref="sc33, ms27Pe_393"><i>“Paññā hi seṭṭhā lokasmiṃ,</i></a><br>
<a data-var="nibbedhagāminī → nibbedhabhāginī (pts-vp-pli1, mr); nibbānagāminī (^ne6#357 [Sāsanapaṭṭhāna])"><i>yāyaṃ nibbedhagāminī;</i></a><br>
<a><i>Yāya sammā pajānāti,</i></a><br>
<a><i>jātimaraṇasaṅkhayaṃ”.</i></a></p>
</blockquote>
<p><a data-ref="sc34, ms27Pe_394"><i>Paññā hi seṭṭhāti vatthuṃ.</i></a> <a><i>Nibbedhagāminīti nibbānagāminiyaṃ yathābhūtaṃ paṭivijjhati.</i></a> <a><i>Sammā pajānāti, jātimaraṇasaṅkhayanti amoho.</i></a> <a><i>Paññāti hetu.</i></a> <a><i>Yaṃ pajānāti ayaṃ nissando.</i></a> <a><i>Yo jātimaraṇasaṅkhayo, idaṃ phalaṃ.</i></a> <a><i>Iti amoho niddiṭṭho hetunā ca nissandena ca phalena ca.</i></a></p>
<p><a data-ref="sc35, pts-vp-pli67, ms27Pe_395"><i>Tīṇimāni, bhikkhave, indriyāni anaññātaññassāmītindriyaṃ aññindriyaṃ aññātāvindriyaṃ.</i></a> <a><i>Tattha katamaṃ anaññātaññassāmītindriyaṃ?</i></a> <a><i>Idha, bhikkhave, bhikkhu anabhisametassa dukkhassa ariyasaccassa abhisamayāya chandaṃ janeti vāyamati, vīriyaṃ ārabhati, cittaṃ paggaṇhāti padahati.</i></a> <a><i>Evaṃ catunnaṃ ariyasaccānaṃ kātabbaṃ.</i></a> <a><i>Tattha katamaṃ aññindriyaṃ?</i></a> <a><i>Idha, bhikkhave, bhikkhu “idaṃ dukkhaṃ ariyasaccan”ti yathābhūtaṃ pajānāti, yā ca maggo, idaṃ aññindriyaṃ.</i></a> <a><i>Āsavakkhayā anāsavo hoti, idaṃ vuccati aññātāvindriyaṃ.</i></a> <a><i>Tathāyaṃ paññā, ayaṃ hetu.</i></a> <a><i>Yaṃ chandaṃ janeti vāyamati, yā pajānāti, ayaṃ nissando.</i></a> <a><i>Yena sabbaso āsavānaṃ khayā hetu, yaṃ khaye ñāṇamuppajjati, anuppāde ñāṇañca, ayaṃ nissando.</i></a> <a><i>Yaṃ arahattaṃ, idaṃ phalaṃ.</i></a> <a><i>Tattha khīṇā me jāti, vusitaṃ brahmacariyaṃ, kataṃ karaṇīyanti, idaṃ khaye ñāṇaṃ.</i></a> <a><i>Nāparaṃ itthattāyāti pajānāmīti idaṃ anuppāde ñāṇaṃ.</i></a> <a><i>Iti imāni indriyāni amoho niddiṭṭho hetunā ca nissandena ca phalena ca.</i></a> <a><i>Imāni asādhāraṇāni niddiṭṭhāni.</i></a></p>
<p><a data-ref="sc36, pts-vp-pli68, ms27Pe_396"><i>Tattha katamāni kusalamūlāni sādhāraṇāni?</i></a> <a><i>Kusalañca vo, bhikkhave, desessāmi kusalamūlañceva.</i></a> <a><i>Tattha katamaṃ kusalamūlaṃ?</i></a> <a><i>Alobho adoso amoho.</i></a> <a><i>Tattha katamaṃ kusalaṃ?</i></a> <a><i>Aṭṭha sammattāni sammādiṭṭhi yāva sammāsamādhi.</i></a> <a><i>Tattha yāni kusalamūlāni, ayaṃ hetu.</i></a> <a><i>Yañca alobho tīṇi kammāni samuṭṭhāpeti saṅkappaṃ vāyāmaṃ samādhiñca, ayaṃ alobhassa nissando.</i></a> <a><i>Tattha yo adoso, ayaṃ hetu.</i></a> <a><i>Yaṃ tayo dhamme paṭṭhapeti sammāvācaṃ sammākammantaṃ sammāājīvañca, ayaṃ nissando.</i></a> <a><i>Tattha yo amoho hetu, yaṃ dve dhamme upaṭṭhapeti aviparītadassanampi ca anabhilāpanaṃ, ayaṃ nissando.</i></a> <a><i>Imassa brahmacariyassa yaṃ phalaṃ, tā dve vimuttiyo rāgavirāgā cetovimutti avijjā virāgā ca paññāvimutti, idaṃ phalaṃ.</i></a> <a><i>Iti imāni tīṇi kusalamūlāni niddiṭṭhāni hetuto ca nissandato ca phalato ca.</i></a> <a><i>Evaṃ sādhāraṇāni kusalāni paṭivijjhitabbāni.</i></a></p>
<p><a data-ref="sc37, ms27Pe_397"><i>Yattha duve yattha tīṇi.</i></a> <a><i>Ayañcettha gāthā.</i></a></p>
<blockquote class="gatha">
<p><a data-ref="sc38, ms27Pe_398"><i>“Tulamatulañca sambhavaṃ,</i></a><br>
<a><i>Bhavasaṅkhāramavassaji muni;</i></a><br>
<a><i>Ajjhattarato samāhito,</i></a><br>
<a><i>Abhindi kavacamivattasambhavan”ti.</i></a></p>
</blockquote>
<p><a data-ref="sc39, pts-vp-pli69, ms27Pe_399"><i>Tulamatulañca sambhavanti tulasaṅkhataṃ atulasaṅkhataṃ.</i></a> <a><i>Tattha ye saṅkhatā tulaṃ, te dve dhammā assādo ca ādīnavo ca tulitā bhavanti.</i></a> <a><i>Ettako kāmesu assādo.</i></a> <a><i>Ettako ādīnavo imassa, idaṃ nissaraṇanti iti nibbānaṃ pajānāti.</i></a> <a><i>Dvīhi kāraṇehi atulaṃ na ca sakkā tulayituṃ.</i></a> <a><i>Ettakaṃ etaṃ netaṃ paramatthīti tena atulaṃ.</i></a> <a><i>Atha pāpuṇā ratanaṃ karitvā acchariyabhāvena atulaṃ.</i></a> <a><i>Tattha kusalassa ca abhisambhavā jānanā passanā, ayaṃ amoho.</i></a> <a><i>Yaṃ tattha ñātā osiraṇā bhavasaṅkhārānaṃ, ayaṃ alobho.</i></a> <a><i>Yaṃ ajjhattarato samāhitoti vikkhepapaṭisaṃharaṇā, ayaṃ adoso.</i></a> <a><i>Iti imāni tīṇi kusalamūlāni.</i></a> <a><i>Tulamatulasambhavanti ayaṃ amoho.</i></a> <a><i>Yo bhavasaṅkhārānaṃ samosaraṇaṃ lobho sammāsamādhīnaṃ assādo, ayaṃ hetu.</i></a> <a><i>Yaṃ ajjhattarato avijjaṇḍakosaṃ sambhedo, ayaṃ nissando.</i></a> <a><i>Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca.</i></a></p>
<p><a data-ref="sc40, ms27Pe_400"><i>Ettāvatā esā pavatti ca nivatti ca akusalamūlehi pavattati, kusalamūlehi nivattatīti imehi ca tīhi sabbaṃ akusalamūlaṃ samosaraṇaṃ gacchati.</i></a> <a><i>So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā, tehi ye ca vatthūhi niddisitabbaṃ.</i></a> <a><i>Yassimāni dve vacanāni dhammapadāni niddiṭṭhāni na so atthi kilesā, yo imesu navasu padesu samodhānaṃ samosaraṇaṃ gacchati.</i></a> <a><i>Ayaṃ kileso, na ca lobho, na ca doso, na ca moho.</i></a></p>
<p><a data-ref="sc41, ms27Pe_401"><i>Yathā akusalamūlāni, evaṃ kusalāni paṭikkhepena niddisitabbāni.</i></a> <a><i>Idaṃ amohādhiṭṭhānaṃ.</i></a></p>
<p><a data-ref="sc42, ms27Pe_402, msdiv37"><i>Tattha katamaṃ kāyakammādhiṭṭhānaṃ?</i></a></p>
<blockquote class="gatha">
<p><a data-ref="sc43, ms27Pe_403"><i>“Kāyena kusalaṃ kare,</i></a><br>
<a><i>assa kāyena saṃvuto;</i></a><br>
<a><i>Kāyaduccaritaṃ hitvā,</i></a><br>
<a><i>kāyena sucaritaṃ care”.</i></a></p>
</blockquote>
<p><a data-ref="sc44, ms27Pe_404"><i>Tīṇimāni, bhikkhave, sucaritāni.</i></a> <a><i>Pāṇātipātā veramaṇī, adinnādānā veramaṇī, kāmesumicchācārā veramaṇī, idaṃ kāyakammādhiṭṭhānaṃ.</i></a></p>
<p><a data-ref="sc45, ms27Pe_405"><i>Tattha katamaṃ vācākammādhiṭṭhānaṃ?</i></a></p>
<blockquote class="gatha">
<p><a data-ref="sc46, ms27Pe_406"><i>“Subhāsitaṃ uttamamāhu santo,</i></a><br>
<a><i>Dhammaṃ bhaṇe nādhammaṃ taṃ dutiyaṃ;</i></a><br>
<a><i>Piyaṃ bhaṇe nāppiyaṃ taṃ tatiyaṃ,</i></a><br>
<a><i>Saccaṃ bhaṇe nālikaṃ taṃ catutthaṃ”.</i></a></p>
</blockquote>
<p><a data-ref="sc47, pts-vp-pli70, ms27Pe_407"><i>Cattārimāni ca vacīsucaritāni idaṃ vācākammādhiṭṭhānaṃ.</i></a></p>
<p><a data-ref="sc48, ms27Pe_408"><i>Tattha katamaṃ manokammādhiṭṭhānaṃ?</i></a></p>
<blockquote class="gatha">
<p><a data-ref="sc49, ms27Pe_409"><i>“Manena kusalaṃ kammaṃ,</i></a><br>
<a><i>manasā saṃvuto bhave;</i></a><br>
<a><i>Manoduccaritaṃ hitvā,</i></a><br>
<a><i>manasā sucaritaṃ care”.</i></a></p>
</blockquote>
<p><a data-ref="sc50, ms27Pe_410"><i>Tīṇimāni manosucaritāni, anabhijjhā, abyāpādo, sammādiṭṭhi, idaṃ manokammādhiṭṭhānaṃ.</i></a> <a><i>Imāni asādhāraṇāni suttāni.</i></a></p>
<p><a data-ref="sc51, ms27Pe_411"><i>Tattha katamāni sādhāraṇāni suttāni?</i></a></p>
<blockquote class="gatha">
<p><a data-ref="sc52, ms27Pe_412"><i>“Vācānurakkhī manasā susaṃvuto,</i></a><br>
<a data-var="nākusalaṃ kayirā → akusalaṃ na kayirā (bj, pts-vp-pli1, mr)"><i>Kāyena ca nākusalaṃ kayirā;</i></a><br>
<a><i>Ete tayo kammapathe visodhaye,</i></a><br>
<a><i>Ārādhaye maggamisippaveditaṃ”.</i></a></p>
</blockquote>
<p><a data-ref="sc53, ms27Pe_413"><i>Tisso imā, bhikkhave, pārisuddhiyo—</i></a> <a><i>kāyakammapārisuddhi, vācākammapārisuddhi, manokammapārisuddhi.</i></a></p>
<p><a data-ref="sc54, ms27Pe_414"><i>Tattha katamā kāyakammapārisuddhi?</i></a> <a><i>Pāṇātipātā veramaṇī, adinnādānā veramaṇī, kāmesumicchācārā veramaṇī.</i></a> <a><i>Tattha katamā vacīkammapārisuddhi?</i></a> <a><i>Musāvādā veramaṇī …pe…</i></a> <a><i>samphappalāpā veramaṇī.</i></a> <a><i>Tattha katamā manokammapārisuddhi?</i></a> <a><i>Anabhijjhā abyāpādo sammādiṭṭhi.</i></a> <a><i>Idaṃ sādhāraṇasuttaṃ.</i></a></p>
<p><a data-ref="sc55, ms27Pe_415"><i>Iti sādhāraṇāni ca suttāni asādhāraṇāni ca suttāni paṭivijjhitabbāni.</i></a> <a><i>Paṭivijjhitvā vācāya kāyena ca suttassa attho niddisitabbo.</i></a></p>
<p><a data-ref="sc56, ms27Pe_416, msdiv38"><i>Tattha katamaṃ saddhindriyādhiṭṭhānaṃ?</i></a></p>
<blockquote class="gatha">
<p><a data-ref="sc57, pts-vp-pli71, ms27Pe_417"><i>“Yassa saddhā tathāgate,</i></a><br>
<a><i>acalā suppatiṭṭhitā;</i></a><br>
<a><i>Sīlañca yassa kalyāṇaṃ,</i></a><br>
<a><i>ariyakantaṃ pasaṃsitaṃ.</i></a></p>
<p><a data-ref="sc58, ms27Pe_418"><i>Saṃghe pasādo yassatthi,</i></a><br>
<a><i>ujubhūtañca dassanaṃ;</i></a><br>
<a><i>Adaliddoti taṃ āhu,</i></a><br>
<a><i>amoghaṃ tassa jīvitaṃ.</i></a></p>
<p><a data-ref="sc59, ms27Pe_419"><i>Saddhā ve nandikā ārādhiko,</i></a><br>
<a><i>No tassa saddhoti;</i></a><br>
<a><i>Sabbaṃ siyāti bhagavantaṃ,</i></a><br>
<a><i>Tathārūpo dhammasampasādo”.</i></a></p>
</blockquote>
<p class="endsutta"><a data-ref="sc60, ms27Pe_420"><i>Idaṃ saddhindriyādhiṭṭhānaṃ.</i></a></p>
<p><a data-ref="sc61, ms27Pe_421"><i>Tattha katamaṃ vīriyādhiṭṭhānaṃ?</i></a></p>
<blockquote class="gatha">
<p><a data-var="Ārambhatha → ārabhatha (bj, pts-vp-pli1)" data-ref="sc62, ms27Pe_422"><i>“Ārambhatha nikkamatha,</i></a><br>
<a><i>yuñjatha buddhasāsane;</i></a><br>
<a><i>Dhunātha maccuno senaṃ,</i></a><br>
<a><i>naḷāgāraṃva kuñjaro”.</i></a></p>
</blockquote>
<p><a data-ref="sc63, ms27Pe_423"><i>Cattārome, bhikkhave, sammappadhānā, idaṃ vīriyādhiṭṭhānaṃ.</i></a></p>
<p><a data-ref="sc64, ms27Pe_424"><i>Tattha katamaṃ satindriyādhiṭṭhānaṃ?</i></a></p>
<blockquote class="gatha">
<p><a data-ref="sc65, ms27Pe_425"><i>“Satīmato sadā bhaddaṃ,</i></a><br>
<a><i>bhaddamatthu satīmato;</i></a><br>
<a data-var="sadā → su ve (bj ^sn10.4#1 [4. Maṇibhaddasutta]); saddhā (pts-vp-pli1)"><i>Satīmato sadā seyyo,</i></a><br>
<a><i>satīmā sukhamedhati”.</i></a></p>
</blockquote>
<p><a data-ref="sc66, ms27Pe_426"><i>Cattāro satipaṭṭhānā vitthārena kātabbā, idaṃ satindriyādhiṭṭhānaṃ.</i></a></p>
<p><a data-ref="sc67, ms27Pe_427"><i>Tattha katamaṃ samādhindriyādhiṭṭhānaṃ?</i></a></p>
<blockquote class="gatha">
<p><a data-ref="sc68, ms27Pe_428"><i>“Ākaṅkhato te naradammasārathi,</i></a><br>
<a><i>Devā manussā manasā vicintitaṃ;</i></a><br>
<a><i>Sabbe na jaññā kasiṇāpi pāṇino,</i></a><br>
<a><i>Santaṃ samādhiṃ araṇaṃ nisevato”.</i></a></p>
</blockquote>
<p><a data-ref="sc69, pts-vp-pli72, ms27Pe_429"><i>Tayome, bhikkhave, samādhī—</i></a> <a><i>savitakko savicāro, avitakko vicāramatto, avitakko avicāro.</i></a> <a><i>Idaṃ samādhindriyādhiṭṭhānaṃ.</i></a></p>
<p><a data-ref="sc70, ms27Pe_430"><i>Tattha katamaṃ paññindriyādhiṭṭhānaṃ?</i></a></p>
<p><a data-ref="sc71, ms27Pe_431"><i>Paññā hi seṭṭhā lokasminti vitthārena.</i></a></p>
<p><a data-ref="sc72, ms27Pe_432"><i>Tisso imā, bhikkhave, paññā—</i></a> <a><i>sutamayī, cintāmayī, bhāvanāmayī, idaṃ paññindriyādhiṭṭhānaṃ suttaṃ, imāni indriyādhiṭṭhānāni asādhāraṇāni suttāni.</i></a></p>
<p><a data-ref="sc73, ms27Pe_433, msdiv39"><i>Tattha katamāni sādhāraṇāni indriyādhiṭṭhānāni suttāni?</i></a></p>
<blockquote class="gatha">
<p><a data-ref="sc74, ms27Pe_434"><i>“Avītarāgo kāmesu,</i></a><br>
<a><i>yassa pañcindriyā mudū;</i></a><br>
<a><i>Saddhā sati ca vīriyaṃ,</i></a><br>
<a><i>samatho ca vipassanā;</i></a><br>
<a><i>Tādisaṃ bhikkhumāsajja,</i></a><br>
<a><i>pubbeva upahaññati”.</i></a></p>
</blockquote>
<p><a data-ref="sc75, ms27Pe_435"><i>Pañcimāni indriyāni.</i></a> <a><i>Saddhindriyādiindriyaṃ daṭṭhabbaṃ.</i></a> <a><i>Tīsu aveccappasāde vitthārena suttaṃ kātabbaṃ.</i></a> <a><i>Imāni sādhāraṇāni indriyādhiṭṭhānāni suttāni.</i></a> <a><i>Yaṃ yassa sambandhaṃ kusalassa vā akusalassa vā tena tena adhiṭṭhānena taṃ suttaṃ niddisitabbaṃ, natthañño dhammo niddisitabbo.</i></a> <a><i>Tattha sādhāraṇaṃ kusalaṃ nāpi kusalaṃ akusalaṃ yathā sādhāraṇāni ca kusalamūlāni sādhāraṇāni ca akusalamūlāni uppannaṃ kāmavitakkaṃ pajahati …pe…</i></a> <a><i>cattāro sammappadhānā kusalaṃ akusalañca.</i></a></p>
<p class="uddana-intro"><a data-ref="sc76, ms27Pe_436"><i>Tatthimā uddānagāthā</i></a></p>
<blockquote class="uddanagatha">
<p><a data-var="Vitakko hi → vitakkena (bj) | mamatthiko → pamatthito (bj); pamatthiko (pts-vp-pli1)" data-ref="sc77, pts-vp-pli73, ms27Pe_437"><i>Vitakko hi mamatthiko,</i></a><br>
<a><i>dadaṃ piyo naro iti;</i></a><br>
<a><i>Yo pāṇamatipāteti,</i></a><br>
<a><i>tīṇi tassa bālalakkhaṇaṃ.</i></a></p>
<p><a data-ref="sc78, ms27Pe_438"><i>Satañceva sahassānaṃ,</i></a><br>
<a><i>ye ca samaṇabrāhmaṇā;</i></a><br>
<a><i>Chandā dosā bhayā mohā,</i></a><br>
<a><i>catūhi agatīhi ca.</i></a></p>
<p><a data-ref="sc79, ms27Pe_439"><i>Asubhānupassiṃ viharantaṃ,</i></a><br>
<a><i>Nimittesu asubhā ca;</i></a><br>
<a><i>Ekampi ce piyaṃ pāṇaṃ,</i></a><br>
<a><i>Mittā sace subhāsitā.</i></a></p>
<p><a data-ref="sc80, ms27Pe_440"><i>Paññā hi seṭṭhā lokasmiṃ,</i></a><br>
<a><i>Anuññā tīṇi indriyāni;</i></a><br>
<a><i>Kusalākusalamūlāni ca,</i></a><br>
<a><i>Tulamatulañca sambhavaṃ.</i></a></p>
<p><a data-ref="sc81, ms27Pe_441"><i>Kāyena kusalaṃ kare,</i></a><br>
<a><i>Tīṇi sucaritāni ca;</i></a><br>
<a><i>Subhāsitaṃ uttamamāhu,</i></a><br>
<a><i>Santo vacīsucaritāni ca.</i></a></p>
<p><a data-ref="sc82, ms27Pe_442"><i>Kāyena ca kusalaṃ kayirā,</i></a><br>
<a><i>Manoduccaritāni ca;</i></a><br>
<a><i>Kāyānurakkhī ca sadā,</i></a><br>
<a><i>Tisso ca pārisuddhiyo.</i></a></p>
<p><a data-ref="sc83, ms27Pe_443"><i>Yassa saddhā tathāgate,</i></a><br>
<a><i>samuppāde ca desito;</i></a><br>
<a><i>Ārambhatha nikkamatha,</i></a><br>
<a><i>yā ca sammappadhānatā.</i></a></p>
<p><a data-ref="sc84, ms27Pe_444"><i>Satīmato sadā bhaddaṃ,</i></a><br>
<a><i>satipaṭṭhānabhāvanā;</i></a><br>
<a><i>Ākaṅkhato ca anaññāṇaṃ,</i></a><br>
<a><i>ye ca tīṇi samādhayo.</i></a></p>
<p><a data-ref="sc85, ms27Pe_445"><i>Paññā hi seṭṭhā lokasmiṃ,</i></a><br>
<a><i>tisso paññā pakāsitā;</i></a><br>
<a><i>Avītarāgo kāmesu,</i></a><br>
<a><i>tatheva pañcindriyā.</i></a></p>
</blockquote>
<p class="endsutta"><a data-ref="sc86, ms27Pe_446"><i>Iti therassa mahākaccāyanassa jambuvanavāsino peṭakopadese tatiyabhūmi suttādhiṭṭhānaṃ nāma.</i></a></p>
</article>
</section>
</div>
</body>
</html>
