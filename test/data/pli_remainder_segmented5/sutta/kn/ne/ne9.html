<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne9">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Vibhaṅga 6</i></a></p>
<h1><a><i>Catubyūhahāravibhaṅga</i></a></h1>
</div>
<p><a data-ref="sc1, pts-vp-pli33, ms27Ne_191, msdiv25"><i>Tattha katamo catubyūho hāro?</i></a> <a><i>“Neruttamadhippāyo”ti ayaṃ.</i></a> <a><i>Byañjanena suttassa neruttañca adhippāyo ca nidānañca pubbāparasandhi ca gavesitabbo.</i></a> <a><i>Tattha katamaṃ neruttaṃ, yā niruttipadasaṃhitā, yaṃ dhammānaṃ nāmaso ñāṇaṃ.</i></a> <a><i>Yadā hi bhikkhu atthassa ca nāmaṃ jānāti, dhammassa ca nāmaṃ jānāti, tathā tathā naṃ abhiniropeti.</i></a> <a><i>Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṃsakādhivacanakusalo ekādhivacanakusalo anekādhivacanakusalo, evaṃ sabbāni kātabbāni janapadaniruttāni sabbā ca janapadaniruttiyo.</i></a> <a><i>Ayaṃ niruttipadasaṃhitā. (1)</i></a></p>
<p><a data-ref="sc2, ms27Ne_192, msdiv26"><i>Tattha katamo adhippāyo?</i></a></p>
<blockquote class="gatha">
<p><a data-ref="sc3, ms27Ne_193"><i>“Dhammo have rakkhati dhammacāriṃ,</i></a><br>
<a data-var="yatha vassakāle → yathā vassakāle (mr); viya vassakāle (^ja447#12 [Mahādhammapālajātaka])"><i>Chattaṃ mahantaṃ yatha vassakāle;</i></a><br>
<a><i>Esānisaṃso dhamme suciṇṇe,</i></a><br>
<a><i>Na duggatiṃ gacchati dhammacārī”ti.</i></a></p>
</blockquote>
<p><a data-ref="sc4, ms27Ne_194"><i>Idha bhagavato ko adhippāyo?</i></a> <a><i>Ye apāyehi parimuccitukāmā bhavissanti, te dhammacārino bhavissantīti ayaṃ ettha bhagavato adhippāyo.</i></a></p>
<blockquote class="gatha">
<p><a data-ref="sc5, ms27Ne_195"><i>“Coro yathā sandhimukhe gahīto,</i></a><br>
<a data-var="haññati → haññate (bj, pts-vp-pli1)"><i>Sakammunā haññati bajjhate ca;</i></a><br>
<a><i>Evaṃ ayaṃ pecca pajā parattha,</i></a><br>
<a data-var="haññati → haññate (bj, pts-vp-pli1)"><i>Sakammunā haññati bajjhate cā”ti.</i></a></p>
</blockquote>
<p><a data-ref="sc6, ms27Ne_196"><i>Idha bhagavato ko adhippāyo?</i></a> <a><i>Sañcetanikānaṃ katānaṃ kammānaṃ upacitānaṃ dukkhavedanīyānaṃ aniṭṭhaṃ asātaṃ vipākaṃ paccanubhavissatīti ayaṃ ettha bhagavato adhippāyo.</i></a></p>
<blockquote class="gatha">
<p><a data-ref="sc7, ms27Ne_197"><i>“Sukhakāmāni bhūtāni,</i></a><br>
<a><i>Yo daṇḍena vihiṃsati;</i></a><br>
<a><i>Attano sukhamesāno,</i></a><br>
<a><i>Pecca so na labhate sukhan”ti.</i></a></p>
</blockquote>
<p><a data-var="pāpakammaṃ → pāpakaṃ kammaṃ (pts-vp-pli1, mr)" data-ref="sc8, ms27Ne_198"><i>Idha bhagavato ko adhippāyo?</i></a> <a><i>Ye sukhena atthikā bhavissanti, te pāpakammaṃ na karissantīti ayaṃ ettha bhagavato adhippāyo.</i></a></p>
<blockquote class="gatha">
<p><a data-ref="sc9, pts-vp-pli34, ms27Ne_199"><i>“Middhī yadā hoti mahagghaso ca,</i></a><br>
<a><i>Niddāyitā samparivattasāyī;</i></a><br>
<a><i>Mahāvarāhova nivāpapuṭṭho,</i></a><br>
<a><i>Punappunaṃ gabbhamupeti mando”ti.</i></a></p>
</blockquote>
<p><a data-ref="sc10, ms27Ne_200"><i>Idha bhagavato ko adhippāyo?</i></a> <a><i>Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṃ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṃ ettha bhagavato adhippāyo.</i></a></p>
<blockquote class="gatha">
<p><a data-var="amatapadaṃ → amataṃ padaṃ (mr)" data-ref="sc11, ms27Ne_201"><i>“Appamādo amatapadaṃ,</i></a><br>
<a><i>Pamādo maccuno padaṃ;</i></a><br>
<a><i>Appamattā na mīyanti,</i></a><br>
<a><i>Ye pamattā yathā matā”ti.</i></a></p>
</blockquote>
<p><a data-ref="sc12, ms27Ne_202"><i>Idha bhagavato ko adhippāyo?</i></a> <a><i>Ye amatapariyesanaṃ pariyesitukāmā bhavissanti, te appamattā viharissantīti ayaṃ ettha bhagavato adhippāyo.</i></a> <a><i>Ayaṃ adhippāyo. (2)</i></a></p>
<p><a data-ref="sc13, ms27Ne_203, msdiv27"><i>Tattha katamaṃ nidānaṃ?</i></a> <a><i>Yathā so dhaniyo gopālako bhagavantaṃ āha—</i></a></p>
<blockquote class="gatha">
<p><a data-ref="sc14, ms27Ne_204"><i>“Nandati puttehi puttimā,</i></a><br>
<a data-var="Gomā → gomiko (bj); gopiko (pts-vp-pli1, mr)"><i>Gomā gohi tatheva nandati;</i></a><br>
<a><i>Upadhī hi narassa nandanā,</i></a><br>
<a><i>Na hi so nandati yo nirūpadhī”ti.</i></a></p>
</blockquote>
<p><a data-ref="sc15, ms27Ne_205"><i>Bhagavā āha—</i></a></p>
<blockquote class="gatha">
<p><a data-ref="sc16, ms27Ne_206"><i>“Socati puttehi puttimā,</i></a><br>
<a data-var="Gopiko → gomiko (bj)"><i>Gopiko gohi tatheva socati;</i></a><br>
<a><i>Upadhī hi narassa socanā,</i></a><br>
<a><i>Na hi so socati yo nirūpadhī”ti.</i></a></p>
</blockquote>
<p><a data-ref="sc17, ms27Ne_207"><i>Iminā vatthunā iminā nidānena evaṃ ñāyati “idha bhagavā bāhiraṃ pariggahaṃ upadhiṃ āhā”ti.</i></a> <a><i>Yathā ca māro pāpimā gijjhakūṭā pabbatā puthusilaṃ pātesi, bhagavā āha—</i></a></p>
<blockquote class="gatha">
<p><a data-ref="sc18, pts-vp-pli35, ms27Ne_208"><i>“Sacepi kevalaṃ sabbaṃ,</i></a><br>
<a data-var="calessasi → caleyyāsi (mr)"><i>gijjhakūṭaṃ calessasi;</i></a><br>
<a><i>Neva sammāvimuttānaṃ,</i></a><br>
<a><i>buddhānaṃ atthi iñjitaṃ.</i></a></p>
<p><a data-ref="sc19, ms27Ne_209"><i>Nabhaṃ phaleyyappathavī caleyya,</i></a><br>
<a><i>Sabbeva pāṇā uda santaseyyuṃ;</i></a><br>
<a data-var="pakappayeyyuṃ → pakampayeyyuṃ (bj); kampayeyyuṃ (pts-vp-pli1, csp1ed)"><i>Sallampi ce urasi pakappayeyyuṃ,</i></a><br>
<a><i>Upadhīsu tāṇaṃ na karonti buddhā”ti.</i></a></p>
</blockquote>
<p><a data-ref="sc20, ms27Ne_210"><i>Iminā vatthunā iminā nidānena evaṃ ñāyati “idha bhagavā kāyaṃ upadhiṃ āhā”ti.</i></a> <a><i>Yathā cāha—</i></a></p>
<blockquote class="gatha">
<p><a data-ref="sc21, ms27Ne_211"><i>“Na taṃ daḷhaṃ bandhanamāhu dhīrā,</i></a><br>
<a data-var="dārujapabbajañca → dārujaṃ babbajaṃ ca (bj); dārujaṃ pabbajañca (pts-vp-pli1)"><i>Yadāyasaṃ dārujapabbajañca;</i></a><br>
<a><i>Sārattarattā maṇikuṇḍalesu,</i></a><br>
<a><i>Puttesu dāresu ca yā apekkhā”ti.</i></a></p>
</blockquote>
<p><a data-ref="sc22, ms27Ne_212"><i>Iminā vatthunā iminā nidānena evaṃ ñāyati “idha bhagavā bāhiresu vatthūsu taṇhaṃ āhā”ti.</i></a> <a><i>Yathā cāha—</i></a></p>
<blockquote class="gatha">
<p><a data-ref="sc23, ms27Ne_213"><i>“Etaṃ daḷhaṃ bandhanamāhu dhīrā,</i></a><br>
<a><i>Ohārinaṃ sithilaṃ duppamuñcaṃ;</i></a><br>
<a><i>Etampi chetvāna paribbajanti,</i></a><br>
<a><i>Anapekkhino kāmasukhaṃ pahāyā”ti.</i></a></p>
</blockquote>
<p><a data-ref="sc24, ms27Ne_214"><i>Iminā vatthunā iminā nidānena evaṃ ñāyati “idha bhagavā bāhiravatthukāya taṇhāya pahānaṃ āhā”ti.</i></a> <a><i>Yathā cāha—</i></a></p>
<blockquote class="gatha">
<p><a data-ref="sc25, ms27Ne_215"><i>“Āturaṃ asuciṃ pūtiṃ,</i></a><br>
<a><i>duggandhaṃ dehanissitaṃ;</i></a><br>
<a><i>Paggharantaṃ divā rattiṃ,</i></a><br>
<a><i>bālānaṃ abhinanditan”ti.</i></a></p>
</blockquote>
<p><a data-ref="sc26, ms27Ne_216"><i>Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti.</i></a> <a><i>Yathā cāha—</i></a></p>
<blockquote class="gatha">
<p><a data-ref="sc27, pts-vp-pli36, ms27Ne_217"><i>“Ucchinda sinehamattano,</i></a><br>
<a><i>Kumudaṃ sāradikaṃva pāṇinā;</i></a><br>
<a><i>Santimaggameva brūhaya,</i></a><br>
<a><i>Nibbānaṃ sugatena desitan”ti.</i></a></p>
</blockquote>
<p><a data-ref="sc28, ms27Ne_218"><i>Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti.</i></a> <a><i>Idaṃ nidānaṃ. (3)</i></a></p>
<p><a data-ref="sc29, ms27Ne_219"><i>Tattha katamo pubbāparasandhi.</i></a> <a><i>Yathāha—</i></a></p>
<blockquote class="gatha">
<p><a data-ref="sc30, ms27Ne_220"><i>“Kāmandhā jālasañchannā,</i></a><br>
<a><i>Taṇhāchadanachāditā;</i></a><br>
<a data-var="Pamattabandhanā → pamattabandhunā (bj) | baddhā → bandhā (mr)"><i>Pamattabandhanā baddhā,</i></a><br>
<a><i>Macchāva kumināmukhe;</i></a><br>
<a><i>Jarāmaraṇamanventi,</i></a><br>
<a><i>Vaccho khīrapakova mātaran”ti.</i></a></p>
</blockquote>
<p><a data-ref="sc31, ms27Ne_221"><i>Ayaṃ kāmataṇhā vuttā.</i></a> <a><i>Sā katamena pubbāparena yujjati?</i></a> <a><i>Yathāha—</i></a></p>
<blockquote class="gatha">
<p><a data-ref="sc32, ms27Ne_222"><i>“Ratto atthaṃ na jānāti,</i></a><br>
<a><i>ratto dhammaṃ na passati;</i></a><br>
<a><i>Andhantamaṃ tadā hoti,</i></a><br>
<a><i>yaṃ rāgo sahate naran”ti.</i></a></p>
</blockquote>
<p><a data-ref="sc33, pts-vp-pli37, ms27Ne_223"><i>Iti andhatāya ca sañchannatāya ca sāyeva taṇhā abhilapitā.</i></a> <a><i>Yañcāha kāmandhā jālasañchannā, taṇhāchadanachāditāti.</i></a> <a><i>Yañcāha ratto atthaṃ na jānāti, ratto dhammaṃ na passatīti, imehi padehi pariyuṭṭhānehi sāyeva taṇhā abhilapitā.</i></a> <a><i>Yaṃ andhakāraṃ, ayaṃ dukkhasamudayo, yā ca taṇhā ponobhavikā, yañcāha kāmāti ime kilesakāmā.</i></a> <a><i>Yañcāha jālasañchannāti tesaṃyeva kāmānaṃ payogena pariyuṭṭhānaṃ dasseti, tasmā kilesavasena ca pariyuṭṭhānavasena ca taṇhābandhanaṃ vuttaṃ.</i></a> <a><i>Ye edisikā, te jarāmaraṇaṃ anventi, ayaṃ bhagavatā yathānikkhittagāthābalena dassitā jarāmaraṇamanventīti.</i></a></p>
<blockquote class="gatha">
<p><a data-ref="sc34, ms27Ne_224"><i>“Yassa papañcā ṭhitī ca natthi,</i></a><br>
<a data-var="palighañca → paḷighaṃ ca (bj)"><i>Sandānaṃ palighañca vītivatto;</i></a><br>
<a><i>Taṃ nittaṇhaṃ muniṃ carantaṃ,</i></a><br>
<a><i>Na vijānāti sadevakopi loko”ti.</i></a></p>
</blockquote>
<p><a data-ref="sc35, ms27Ne_225"><i>Papañcā nāma taṇhādiṭṭhimānā, tadabhisaṅkhatā ca saṅkhārā.</i></a> <a><i>Ṭhiti nāma anusayā.</i></a> <a><i>Sandānaṃ nāma taṇhāya pariyuṭṭhānaṃ, yāni chattiṃsataṇhāya jāliniyā vicaritāni.</i></a> <a><i>Paligho nāma moho.</i></a> <a><i>Ye ca papañcā saṅkhārā yā ca ṭhiti yaṃ sandānañca yaṃ palighañca yo etaṃ sabbaṃ samatikkanto, ayaṃ vuccati nittaṇho iti.</i></a></p>
<p><a data-var="aparāpariyāyavedanīyaṃ → aparapariyāya vedanīyaṃ (bj); aparāpariyavedanīyaṃ (si); aparāpariyavedaniyaṃ (pts-vp-pli1)" data-ref="sc36, ms27Ne_226, msdiv28"><i>Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṃ taṇhā tividhaṃ phalaṃ deti diṭṭhe vā dhamme upapajje vā apare vā pariyāye.</i></a> <a><i>Evaṃ bhagavā āha—</i></a> <a><i>“yaṃ lobhapakataṃ kammaṃ karoti kāyena vā vācāya vā manasā vā, tassa vipākaṃ anubhoti diṭṭhe vā dhamme upapajje vā apare vā pariyāye”ti.</i></a> <a><i>Idaṃ bhagavato pubbāparena yujjati.</i></a> <a><i>Tattha pariyuṭṭhānaṃ diṭṭhadhammavedanīyaṃ vā kammaṃ upapajjavedanīyaṃ vā kammaṃ aparāpariyāyavedanīyaṃ vā kammaṃ, evaṃ kammaṃ tidhā vipaccati diṭṭhe vā dhamme upapajje vā apare vā pariyāye.</i></a> <a><i>Yathāha—</i></a></p>
<p><a data-ref="sc37, pts-vp-pli38, ms27Ne_227"><i>“Yañce bālo idha pāṇātipātī hoti …pe…</i></a> <a><i>micchādiṭṭhi hoti, tassa diṭṭhe vā dhamme vipākaṃ paṭisaṃvedeti upapajje vā apare vā pariyāye”ti.</i></a> <a><i>Idaṃ bhagavato pubbāparena yujjati.</i></a> <a><i>Tattha pariyuṭṭhānaṃ paṭisaṅkhānabalena pahātabbaṃ, saṅkhārā dassanabalena, chattiṃsa taṇhāvicaritāni bhāvanābalena pahātabbānīti evaṃ taṇhāpi tidhā pahīyati.</i></a> <a><i>Yā nittaṇhātā ayaṃ saupādisesā nibbānadhātu.</i></a> <a><i>Bhedā kāyassa ayaṃ anupādisesā nibbānadhātu.</i></a></p>
<p><a data-ref="sc38, ms27Ne_228"><i>Papañco nāma vuccati anubandho.</i></a> <a><i>Yañcāha bhagavā “papañceti atītānāgatapaccuppannaṃ cakkhuviññeyyaṃ rūpaṃ ārabbhā”ti.</i></a> <a><i>Yañcāha bhagavā—</i></a> <a><i>“atīte, rādha, rūpe anapekkho hohi, anāgataṃ rūpaṃ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti.</i></a> <a><i>Idaṃ bhagavato pubbāparena yujjati.</i></a> <a><i>Yo cāpi papañco ye ca saṅkhārā yā ca atītānāgatapaccuppannassa abhinandanā, idaṃ ekatthaṃ.</i></a> <a><i>Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā.</i></a> <a><i>Evaṃ suttena suttaṃ saṃsandayitvā pubbāparena saddhiṃ yojayitvā suttaṃ niddiṭṭhaṃ bhavati.</i></a></p>
<p><a data-var="cāyaṃ → sacāyaṃ (bj)" data-ref="sc39, ms27Ne_229"><i>So cāyaṃ pubbāparo sandhi catubbidho atthasandhi byañjanasandhi desanāsandhi niddesasandhīti.</i></a></p>
<p><a data-ref="sc40, ms27Ne_230"><i>Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti.</i></a></p>
<p><a data-ref="sc41, ms27Ne_231"><i>Byañjanasandhi chappadāni akkharaṃ padaṃ byañjanaṃ ākāro nirutti niddesoti.</i></a></p>
<p><a data-ref="sc42, pts-vp-pli39, ms27Ne_232"><i>Desanāsandhi na ca pathaviṃ nissāya jhāyati jhāyī jhāyati ca.</i></a> <a><i>Na ca āpaṃ nissāya jhāyati jhāyī jhāyati ca, na ca tejaṃ nissāya jhāyati jhāyī jhāyati ca, na ca vāyuṃ nissāya jhāyati jhāyī jhāyati ca …pe… na ca ākāsānañcāyatanaṃ nissāya … na ca viññāṇañcāyatanaṃ nissāya … na ca ākiñcaññāyatanaṃ nissāya … na ca nevasaññānāsaññāyatanaṃ nissāya … na ca imaṃ lokaṃ nissāya … na ca paralokaṃ nissāya jhāyati jhāyī jhāyati ca.</i></a> <a><i>Yamidaṃ ubhayamantarena diṭṭhaṃ sutaṃ mutaṃ viññātaṃ pattaṃ pariyesitaṃ vitakkitaṃ vicāritaṃ manasānucintitaṃ, tampi nissāya na jhāyati jhāyī jhāyati ca.</i></a> <a><i>Ayaṃ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto.</i></a></p>
<p><a data-ref="sc43, ms27Ne_233"><i>Yathā māro pāpimā godhikassa kulaputtassa viññāṇaṃ samanvesanto na jānāti na passati.</i></a> <a><i>So hi papañcātīto taṇhāpahānena diṭṭhinissayopissa natthi.</i></a> <a><i>Yathā ca godhikassa, evaṃ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā.</i></a> <a><i>Ayaṃ desanāsandhi.</i></a></p>
<p><a data-ref="sc44, pts-vp-pli40, ms27Ne_234"><i>Tattha katamā niddesasandhi?</i></a> <a><i>Nissitacittā akusalapakkhena niddisitabbā, anissitacittā kusalapakkhena niddisitabbā.</i></a> <a><i>Nissitacittā kilesena niddisitabbā, anissitacittā vodānena niddisitabbā.</i></a> <a><i>Nissitacittā saṃsārappavattiyā niddisitabbā, anissitacittā saṃsāranivattiyā niddisitabbā.</i></a> <a><i>Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā.</i></a> <a><i>Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā.</i></a> <a><i>Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā.</i></a> <a><i>Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā.</i></a> <a><i>Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā.</i></a> <a><i>Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā.</i></a> <a><i>Nissitacittā asaddhammassavanena ca asaṃvaraṇena ca niddisitabbā, anissitacittā saddhammassavanena ca saṃvarena ca niddisitabbā.</i></a> <a><i>Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā.</i></a> <a><i>Nissitacittā nīvaraṇehi ca saṃyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā.</i></a> <a><i>Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā.</i></a> <a><i>Ayaṃ niddesasandhi.</i></a> <a><i>Tenāha āyasmā mahākaccāyano “neruttamadhippāyo”ti.</i></a></p>
<p class="endsutta"><a data-ref="ms27Ne_235"><i>Niyutto catubyūho hāro.</i></a></p>
</article>
</section>
</div>
</body>
</html>
