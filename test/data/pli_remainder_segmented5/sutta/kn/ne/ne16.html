<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne16">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Vibhaṅga 13</i></a></p>
<h1><a><i>Sodhanahāravibhaṅga</i></a></h1>
</div>
<p><a data-ref="sc1, ms27Ne_384, msdiv45"><i>Tattha katamo sodhano hāro?</i></a> <a><i>“Vissajjitamhi pañhe”ti gāthā.</i></a> <a><i>Yathā āyasmā ajito pārāyane bhagavantaṃ pañhaṃ pucchati—</i></a></p>
<blockquote class="gatha">
<p><a data-ref="sc2, ms27Ne_385"><i>“Kenassu nivuto loko,</i></a><br>
<a><i>kenassu nappakāsati;</i></a><br>
<a><i>Kissābhilepanaṃ brūsi,</i></a><br>
<a><i>kiṃsu tassa mahabbhayan”ti.</i></a></p>
<p><a data-ref="sc3, ms27Ne_386"><i>“Avijjāya nivuto loko,</i></a> <span class="speaker"><a><i>(ajitāti bhagavā)</i></a></span><br>
<a><i>Vivicchā pamādā nappakāsati;</i></a><br>
<a><i>Jappābhilepanaṃ brūmi,</i></a><br>
<a><i>Dukkhamassa mahabbhayan”ti.</i></a></p>
</blockquote>
<p><a data-ref="sc4, pts-vp-pli71, ms27Ne_387"><i>“Kenassu nivuto loko”ti pañhe “avijjāya nivuto loko”ti bhagavā padaṃ sodheti, no ca ārambhaṃ.</i></a> <a><i>“Kenassu nappakāsatī”ti pañhe “vivicchā pamādā nappakāsatī”ti bhagavā padaṃ sodheti, no ca ārambhaṃ.</i></a> <a><i>“Kissābhilepanaṃ brūsī”ti pañhe “jappābhilepanaṃ brūmī”ti bhagavā padaṃ sodheti, no ca ārambhaṃ.</i></a> <a><i>“Kiṃsu tassa mahabbhayan”ti pañhe “dukkhamassa mahabbhayan”ti suddho ārambho.</i></a> <a><i>Tenāha bhagavā “avijjāya nivuto loko”ti.</i></a></p>
<blockquote class="gatha">
<p><a data-ref="sc5, ms27Ne_388"><i>“Savanti sabbadhi sotā,</i></a> <span class="speaker"><a><i>(iccāyasmā ajito)</i></a></span><br>
<a><i>Sotānaṃ kiṃ nivāraṇaṃ;</i></a><br>
<a><i>Sotānaṃ saṃvaraṃ brūhi,</i></a><br>
<a><i>Kena sotā pidhīyare”ti.</i></a></p>
<p><a data-ref="sc6, ms27Ne_389"><i>“Yāni sotāni lokasmiṃ,</i></a> <span class="speaker"><a><i>(ajitāti bhagavā)</i></a></span><br>
<a><i>Sati tesaṃ nivāraṇaṃ;</i></a><br>
<a><i>Sotānaṃ saṃvaraṃ brūmi,</i></a><br>
<a><i>Paññāyete pidhīyare”ti.</i></a></p>
</blockquote>
<p><a data-ref="sc7, ms27Ne_390"><i>“Savanti sabbadhi sotā, sotānaṃ kiṃ nivāraṇan”ti pañhe “yāni sotāni lokasmiṃ, sati tesaṃ nivāraṇan”ti bhagavā padaṃ sodheti, no ca ārambhaṃ.</i></a> <a><i>“Sotānaṃ saṃvaraṃ brūhi, kena sotā pidhīyare”ti pañhe “sotānaṃ saṃvaraṃ brūmi, paññāyete pidhīyare”ti suddho ārambho.</i></a> <a><i>Tenāha bhagavā “yāni sotāni lokasmin”ti.</i></a></p>
<blockquote class="gatha">
<p><a data-ref="sc8, ms27Ne_391"><i>“Paññā ceva sati ca,</i></a> <span class="speaker"><a><i>(iccāyasmā ajito)</i></a></span><br>
<a data-var="Nāmarūpañca → nāmaṃ rūpañca (mr)"><i>Nāmarūpañca mārisa;</i></a><br>
<a><i>Etaṃ me puṭṭho pabrūhi,</i></a><br>
<a><i>Katthetaṃ uparujjhatī”ti.</i></a></p>
</blockquote>
<p><a data-ref="sc9, ms27Ne_392"><i>Pañhe—</i></a></p>
<blockquote class="gatha">
<p><a data-ref="sc10, ms27Ne_393"><i>“Yametaṃ pañhaṃ apucchi,</i></a><br>
<a><i>ajita taṃ vadāmi te;</i></a><br>
<a><i>Yattha nāmañca rūpañca,</i></a><br>
<a><i>asesaṃ uparujjhati;</i></a><br>
<a><i>Viññāṇassa nirodhena,</i></a><br>
<a><i>etthetaṃ uparujjhatī”ti.</i></a></p>
</blockquote>
<p><a data-ref="sc11, pts-vp-pli72, ms27Ne_394"><i>Suddho ārambho.</i></a> <a><i>Tenāha bhagavā “yametaṃ pañhaṃ apucchī”ti.</i></a> <a><i>Yattha evaṃ suddho ārambho, so pañho visajjito bhavati.</i></a> <a><i>Yattha pana ārambho asuddho, na tāva so pañho visajjito bhavati.</i></a> <a><i>Tenāha āyasmā mahākaccāyano “vissajjitamhi pañhe”ti.</i></a></p>
<p class="endsutta"><a data-ref="ms27Ne_395"><i>Niyutto sodhano hāro.</i></a></p>
</article>
</section>
</div>
</body>
</html>
