<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne6">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Vibhaṅga 3</i></a></p>
<h1><a><i>Yuttihāravibhaṅga</i></a></h1>
</div>
<p><a data-var="yojayati → yojeti (bj)" data-ref="sc1, ms27Ne_157, msdiv18"><i>Tattha katamo yuttihāro?</i></a> <a data-var="sambahulattherāpadeso → sampahula … (mr)"><i>“Sabbesaṃ hārānan”ti, ayaṃ yuttihāro.</i></a> <a><i>Kiṃ yojayati?</i></a> <a><i>Cattāro mahāpadesā buddhāpadeso saṃghāpadeso sambahulattherāpadeso ekattherāpadeso.</i></a> <a><i>Ime cattāro mahāpadesā, tāni padabyañjanāni sutte otārayitabbāni, vinaye sandassayitabbāni, dhammatāyaṃ upanikkhipitabbāni.</i></a></p>
<p><a data-var="Katamissaṃ → katamiyaṃ (bj, pts-vp-pli1)" data-ref="sc2, pts-vp-pli22, ms27Ne_158"><i>Katamasmiṃ sutte otārayitabbāni?</i></a> <a><i>Catūsu ariyasaccesu.</i></a> <a><i>Katamasmiṃ vinaye sandassayitabbāni?</i></a> <a><i>Rāgavinaye dosavinaye mohavinaye.</i></a> <a><i>Katamissaṃ dhammatāyaṃ upanikkhipitabbāni?</i></a> <a><i>Paṭiccasamuppāde.</i></a> <a><i>Yadi catūsu ariyasaccesu avatarati, kilesavinaye sandissati, dhammatañca na vilometi, evaṃ āsave na janeti.</i></a> <a><i>Catūhi mahāpadesehi yaṃ yaṃ yujjati, yena yena yujjati, yathā yathā yujjati, taṃ taṃ gahetabbaṃ.</i></a></p>
<p><a data-ref="sc3, ms27Ne_159, msdiv19"><i>Pañhaṃ pucchitena kati padāni pañheti padaso pariyogāhitabbaṃ vicetabbaṃ?</i></a> <a><i>Yadi sabbāni padāni ekaṃ atthaṃ abhivadanti, eko pañho.</i></a> <a><i>Atha cattāri padāni ekaṃ atthaṃ abhivadanti, eko pañho.</i></a> <a><i>Atha tīṇi padāni ekaṃ atthaṃ abhivadanti, eko pañho.</i></a> <a><i>Atha dve padāni ekaṃ atthaṃ abhivadanti, eko pañho.</i></a> <a><i>Atha ekaṃ padaṃ ekaṃ atthaṃ abhivadati, eko pañho.</i></a> <a><i>Taṃ upaparikkhamānena aññātabbaṃ kiṃ ime dhammā nānatthā nānābyañjanā, udāhu imesaṃ dhammānaṃ eko attho byañjanameva nānanti.</i></a> <a><i>Yathā kiṃ bhave?</i></a> <a><i>Yathā sā devatā bhagavantaṃ pañhaṃ pucchati.</i></a></p>
<blockquote class="gatha">
<p><a data-ref="sc4, ms27Ne_160"><i>“Kenassubbhāhato loko,</i></a><br>
<a><i>kenassu parivārito;</i></a><br>
<a><i>Kena sallena otiṇṇo,</i></a><br>
<a><i>kissa dhūpāyito sadā”ti.</i></a></p>
</blockquote>
<p><a data-ref="sc5, ms27Ne_161"><i>Imāni cattāri padāni pucchitāni.</i></a> <a><i>Te tayo pañhā kathaṃ ñāyati?</i></a> <a><i>Bhagavā hi devatāya visajjeti.</i></a></p>
<blockquote class="gatha">
<p><a data-var="Maccunābbhāhato → maccunabbhāhato (mr)" data-ref="sc6, ms27Ne_162"><i>“Maccunābbhāhato loko,</i></a><br>
<a><i>jarāya parivārito;</i></a><br>
<a><i>Taṇhāsallena otiṇṇo,</i></a><br>
<a><i>icchādhūpāyito sadā”ti.</i></a></p>
</blockquote>
<p><a data-ref="sc7, pts-vp-pli23, ms27Ne_163, msdiv20"><i>Tattha jarā ca maraṇañca imāni dve saṅkhatassa saṅkhatalakkhaṇāni.</i></a> <a><i>Jarāyaṃ ṭhitassa aññathattaṃ, maraṇaṃ vayo.</i></a> <a><i>Tattha jarāya ca maraṇassa ca atthato nānattaṃ.</i></a> <a><i>Kena kāraṇena, gabbhagatāpi hi mīyanti, na ca te jiṇṇā bhavanti.</i></a> <a><i>Atthi ca devānaṃ maraṇaṃ, na ca tesaṃ sarīrāni jīranti.</i></a> <a><i>Sakkateva jarāya paṭikammaṃ kātuṃ, na pana sakkate maraṇassa paṭikammaṃ kātuṃ aññatreva iddhimantānaṃ iddhivisayā.</i></a> <a><i>Yaṃ panāha taṇhāsallena otiṇṇoti dissanti vītarāgā jīrantāpi mīyantāpi.</i></a> <a><i>Yadi ca yathā jarāmaraṇaṃ, evaṃ taṇhāpi siyā.</i></a> <a><i>Evaṃ sante sabbe yobbanaṭṭhāpi vigatataṇhā siyuṃ.</i></a> <a><i>Yathā ca taṇhā dukkhassa samudayo, evaṃ jarāmaraṇampi siyā dukkhassa samudayo, na ca siyā taṇhā dukkhassa samudayo, na hi jarāmaraṇaṃ dukkhassa samudayo, taṇhā dukkhassa samudayo.</i></a> <a><i>Yathā ca taṇhā maggavajjhā, evaṃ jarāmaraṇampi siyā maggavajjhaṃ.</i></a> <a><i>Imāya yuttiyā aññamaññehi kāraṇehi gavesitabbaṃ.</i></a> <a><i>Yadi ca sandissati yuttisamārūḷhaṃ atthato ca aññattaṃ, byañjanatopi gavesitabbaṃ.</i></a></p>
<p><a data-ref="sc8, ms27Ne_164"><i>Salloti vā dhūpāyananti vā imesaṃ dhammānaṃ atthato ekattaṃ.</i></a> <a><i>Na hi yujjati icchāya ca taṇhāya ca atthato aññattaṃ.</i></a> <a><i>Taṇhāya adhippāye aparipūramāne navasu āghātavatthūsu kodho ca upanāho ca uppajjati.</i></a> <a><i>Imāya yuttiyā jarāya ca maraṇassa ca taṇhāya ca atthato aññattaṃ.</i></a></p>
<p><a data-var="nāmehi → dhammehi (aṭṭha.)" data-ref="sc9, pts-vp-pli24, ms27Ne_165"><i>Yaṃ panidaṃ bhagavatā dvīhi nāmehi abhilapitaṃ icchātipi taṇhātipi, idaṃ bhagavatā bāhirānaṃ vatthūnaṃ ārammaṇavasena dvīhi nāmehi abhilapitaṃ icchātipi taṇhātipi, sabbā hi taṇhā ajjhosānalakkhaṇena ekalakkhaṇā.</i></a> <a><i>Yathā sabbo aggi uṇhattalakkhaṇena ekalakkhaṇo, api ca upādānavasena aññamaññāni nāmāni labhati, kaṭṭhaggītipi tiṇaggītipi sakalikaggītipi gomayaggītipi thusaggītipi saṅkāraggītipi, sabbo hi aggi uṇhattalakkhaṇova.</i></a> <a><i>Evaṃ sabbā taṇhā ajjhosānalakkhaṇena ekalakkhaṇā, api tu ārammaṇaupādānavasena aññamaññehi nāmehi abhilapitā icchāitipi taṇhāitipi salloitipi dhūpāyanāitipi saritāitipi visattikāitipi sinehoitipi kilamathoitipi latāitipi maññanāitipi bandhoitipi āsāitipi pipāsāitipi abhinandanāitipi, iti sabbā taṇhā ajjhosānalakkhaṇena ekalakkhaṇā.</i></a> <a><i>Yathā ca vevacane vuttā.</i></a></p>
<blockquote class="gatha">
<p><a data-ref="sc10, ms27Ne_166"><i>“Āsā ca pihā abhinandanā ca,</i></a><br>
<a><i>Anekadhātūsu sarā patiṭṭhitā;</i></a><br>
<a><i>Aññāṇamūlappabhavā pajappitā,</i></a><br>
<a data-var="samūlikā → samūlakā (bj, pts-vp-pli1, csp1ed)"><i>Sabbā mayā byantikatā samūlikā”ti.</i></a></p>
</blockquote>
<p><a data-ref="sc11, ms27Ne_167"><i>Taṇhāyetaṃ vevacanaṃ.</i></a> <a><i>Yathāha bhagavā—</i></a> <a><i>rūpe, tissa, avigatarāgassa avigatacchandassa avigatapemassa avigatapipāsassa avigatapariḷāhassa.</i></a> <a><i>Evaṃ vedanāya saññāya saṅkhāresu viññāṇe avigatarāgassa avigatacchandassa avigatapemassa avigatapipāsassa avigatapariḷāhassa sabbaṃ suttaṃ vitthāretabbaṃ.</i></a> <a><i>Taṇhāyetaṃ vevacanaṃ, evaṃ yujjati.</i></a></p>
<p><a data-ref="sc12, ms27Ne_168, msdiv21"><i>Sabbo dukkhūpacāro kāmataṇhāsaṅkhāramūlako, na pana yujjati sabbo nibbidūpacāro kāmataṇhāparikkhāramūlako.</i></a> <a><i>Imāya yuttiyā aññamaññehi kāraṇehi gavesitabbaṃ.</i></a></p>
<p><a data-var="Yathā hi → yathāha (si); yadi hi (pts-vp-pli1)" data-ref="sc13, pts-vp-pli25, ms27Ne_169"><i>Yathā hi bhagavā rāgacaritassa puggalassa asubhaṃ desayati, dosacaritassa bhagavā puggalassa mettaṃ desayati.</i></a> <a><i>Mohacaritassa bhagavā puggalassa paṭiccasamuppādaṃ desayati.</i></a> <a><i>Yadi hi bhagavā rāgacaritassa puggalassa mettaṃ cetovimuttiṃ deseyya.</i></a> <a><i>Sukhaṃ vā paṭipadaṃ dandhābhiññaṃ sukhaṃ vā paṭipadaṃ khippābhiññaṃ vipassanāpubbaṅgamaṃ vā pahānaṃ deseyya, na yujjati desanā.</i></a> <a><i>Evaṃ yaṃ kiñci rāgassa anulomappahānaṃ dosassa anulomappahānaṃ mohassa anulomappahānaṃ.</i></a> <a><i>Sabbaṃ taṃ vicayena hārena vicinitvā yuttihārena yojetabbaṃ.</i></a> <a><i>Yāvatikā ñāṇassa bhūmi.</i></a></p>
<p><a data-ref="sc14, ms27Ne_170"><i>Mettāvihārissa sato byāpādo cittaṃ pariyādāya ṭhassatīti na yujjati desanā, byāpādo pahānaṃ abbhatthaṃ gacchatīti yujjati desanā.</i></a> <a><i>Karuṇāvihārissa sato vihesā cittaṃ pariyādāya ṭhassatīti na yujjati desanā, vihesā pahānaṃ abbhatthaṃ gacchatīti yujjati desanā.</i></a> <a><i>Muditāvihārissa sato arati cittaṃ pariyādāya ṭhassatīti na yujjati desanā, arati pahānaṃ abbhatthaṃ gacchatīti yujjati desanā.</i></a> <a><i>Upekkhāvihārissa sato rāgo cittaṃ pariyādāya ṭhassatīti na yujjati desanā, rāgo pahānaṃ abbhatthaṃ gacchatīti yujjati desanā.</i></a> <a><i>Animittavihārissa sato nimittānusārī tena teneva viññāṇaṃ pavattatīti na yujjati desanā, nimittaṃ pahānaṃ abbhatthaṃ gacchatīti yujjati desanā.</i></a> <a><i>Asmīti vigataṃ ayamahamasmīti na samanupassāmi.</i></a> <a><i>Atha ca pana me kismīti kathasmīti vicikicchā kathaṃkathāsallaṃ cittaṃ pariyādāya ṭhassatīti na yujjati desanā, vicikicchā kathaṃkathāsallaṃ pahānaṃ abbhatthaṃ gacchatīti yujjati desanā.</i></a></p>
<p><a data-ref="sc15, pts-vp-pli26, ms27Ne_171"><i>Yathā vā pana paṭhamaṃ jhānaṃ samāpannassa sato kāmarāgabyāpādā visesāya saṃvattantīti na yujjati desanā, hānāya saṃvattantīti yujjati desanā.</i></a> <a><i>Vitakkasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a> <a><i>Dutiyaṃ jhānaṃ samāpannassa sato vitakkavicārasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.</i></a> <a><i>Upekkhāsukhasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a> <a><i>Tatiyaṃ jhānaṃ samāpannassa sato pītisukhasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā, upekkhāsatipārisuddhisahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a> <a><i>Catutthaṃ jhānaṃ samāpannassa sato upekkhāsahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.</i></a> <a><i>Ākāsānañcāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a></p>
<p><a data-ref="sc16, ms27Ne_172"><i>Ākāsānañcāyatanaṃ samāpannassa sato rūpasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.</i></a> <a><i>Viññāṇañcāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a> <a><i>Viññāṇañcāyatanaṃ samāpannassa sato ākāsānañcāyatanasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.</i></a> <a><i>Ākiñcaññāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a> <a><i>Ākiñcaññāyatanaṃ samāpannassa sato viññāṇañcāyatanasahagatā saññāmanasikārā visesāya saṃvattantīti na yujjati desanā, hānāya saṃvattantīti yujjati desanā.</i></a> <a><i>Nevasaññānāsaññāyatanasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a> <a><i>Nevasaññānāsaññāyatanaṃ samāpannassa sato saññūpacārā visesāya saṃvattantīti na yujjati desanā, hānāya saṃvattantīti yujjati desanā.</i></a> <a><i>Saññāvedayitanirodhasahagatā vā saññāmanasikārā hānāya saṃvattantīti na yujjati desanā, visesāya saṃvattantīti yujjati desanā.</i></a> <a><i>Kallatāparicitaṃ cittaṃ na ca abhinīhāraṃ khamatīti na yujjati desanā, kallatāparicitaṃ cittaṃ atha ca abhinīhāraṃ khamatīti yujjati desanā.</i></a></p>
<p><a data-ref="sc17, pts-vp-pli27, ms27Ne_173"><i>Evaṃ sabbe navasuttantā yathādhammaṃ yathāvinayaṃ yathāsatthusāsanaṃ sabbato vicayena hārena vicinitvā yuttihārena yojetabbāti.</i></a> <a><i>Tenāha āyasmā mahākaccāyano “sabbesaṃ hārānaṃ yā bhūmi yo ca gocaro tesan”ti.</i></a></p>
<p class="endsutta"><a data-ref="ms27Ne_174"><i>Niyutto yutti hāro.</i></a></p>
</article>
</section>
</div>
</body>
</html>
