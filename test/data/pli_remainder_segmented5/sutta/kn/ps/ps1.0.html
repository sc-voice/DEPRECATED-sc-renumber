<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ps1.0">
<article>
<div class="hgroup">
<p class="division"><a><i>Paṭisambhidāmagga</i></a></p>
<p><a><i>1 Mahāvagga</i></a></p>
<h1><a><i>1.0 Mātikā</i></a></h1>
</div>
<p class="namo"><a data-ref="ms26Ps_1"><i>Namo tassa Bhagavato Arahato Sammāsambuddhassa.</i></a></p>
<p><a data-ref="sc1, pts-vp-pli1.1, ms26Ps_2, msdiv1"><i>Sotāvadhāne paññā sutamaye ñāṇaṃ.</i></a></p>
<p><a data-ref="sc2, ms26Ps_3, msdiv2"><i>Sutvāna saṃvare paññā sīlamaye ñāṇaṃ.</i></a></p>
<p><a data-ref="sc3, ms26Ps_4, msdiv3"><i>Saṃvaritvā samādahane paññā samādhibhāvanāmaye ñāṇaṃ.</i></a></p>
<p><a data-ref="sc4, ms26Ps_5, msdiv4"><i>Paccayapariggahe paññā dhammaṭṭhitiñāṇaṃ.</i></a></p>
<p><a data-ref="sc5, ms26Ps_6, msdiv5"><i>Atītānāgatapaccuppannānaṃ dhammānaṃ saṅkhipitvā vavatthāne paññā sammasane ñāṇaṃ.</i></a></p>
<p><a data-ref="sc6, ms26Ps_7, msdiv6"><i>Paccuppannānaṃ dhammānaṃ vipariṇāmānupassane paññā udayabbayānupassane ñāṇaṃ.</i></a></p>
<p><a data-ref="sc7, ms26Ps_8, msdiv7"><i>Ārammaṇaṃ paṭisaṅkhā bhaṅgānupassane paññā vipassane ñāṇaṃ.</i></a></p>
<p><a data-ref="sc8, ms26Ps_9, msdiv8"><i>Bhayatupaṭṭhāne paññā ādīnave ñāṇaṃ.</i></a></p>
<p><a data-ref="sc9, ms26Ps_10, msdiv9"><i>Muñcitukamyatāpaṭisaṅkhāsantiṭṭhanā paññā saṅkhārupekkhāsu ñāṇaṃ.</i></a></p>
<p><a data-ref="sc10, ms26Ps_11, msdiv10"><i>Bahiddhā vuṭṭhānavivaṭṭane paññā gotrabhuñāṇaṃ.</i></a></p>
<p><a data-ref="sc11, ms26Ps_12, msdiv11"><i>Dubhato vuṭṭhānavivaṭṭane paññā magge ñāṇaṃ.</i></a></p>
<p><a data-ref="sc12, ms26Ps_13, msdiv12"><i>Payogappaṭippassaddhi paññā phale ñāṇaṃ.</i></a></p>
<p><a data-var="Chinnavaṭumānupassane → chinnavaṭṭamanupassane (bj); chinnamanupassane (sya-all, pts-vp-pli1)" data-ref="sc13, ms26Ps_14, msdiv13"><i>Chinnavaṭumānupassane paññā vimuttiñāṇaṃ.</i></a></p>
<p><a data-var="samudāgate → samupāgate (sya-all)" data-ref="sc14, ms26Ps_15, msdiv14"><i>Tadā samudāgate dhamme passane paññā paccavekkhaṇe ñāṇaṃ.</i></a></p>
<p><a data-ref="sc15, ms26Ps_16, msdiv15"><i>Ajjhattavavatthāne paññā vatthunānatte ñāṇaṃ.</i></a></p>
<p><a data-ref="sc16, ms26Ps_17, msdiv16"><i>Bahiddhāvavatthāne paññā gocaranānatte ñāṇaṃ.</i></a></p>
<p><a data-ref="sc17, ms26Ps_18, msdiv17"><i>Cariyāvavatthāne paññā cariyānānatte ñāṇaṃ.</i></a></p>
<p><a data-ref="sc18, ms26Ps_19, msdiv18"><i>Catudhammavavatthāne paññā bhūminānatte ñāṇaṃ.</i></a></p>
<p><a data-ref="sc19, ms26Ps_20, msdiv19"><i>Navadhammavavatthāne paññā dhammanānatte ñāṇaṃ.</i></a></p>
<p><a data-ref="sc20, ms26Ps_21, msdiv20"><i>Abhiññāpaññā ñātaṭṭhe ñāṇaṃ.</i></a></p>
<p><a data-ref="sc21, ms26Ps_22, msdiv21"><i>Pariññāpaññā tīraṇaṭṭhe ñāṇaṃ.</i></a></p>
<p><a data-ref="sc22, ms26Ps_23, msdiv22"><i>Pahāne paññā pariccāgaṭṭhe ñāṇaṃ.</i></a></p>
<p><a data-ref="sc23, ms26Ps_24, msdiv23"><i>Bhāvanāpaññā ekarasaṭṭhe ñāṇaṃ.</i></a></p>
<p><a data-var="phassanaṭṭhe → phusanaṭṭhe (pts-vp-pli1, mr)" data-ref="sc24, ms26Ps_25, msdiv24"><i>Sacchikiriyāpaññā phassanaṭṭhe ñāṇaṃ.</i></a></p>
<p><a data-ref="sc25, pts-vp-pli1.2, ms26Ps_26, msdiv25"><i>Atthanānatte paññā atthapaṭisambhide ñāṇaṃ.</i></a></p>
<p><a data-ref="sc26, ms26Ps_27, msdiv26"><i>Dhammanānatte paññā dhammapaṭisambhide ñāṇaṃ.</i></a></p>
<p><a data-ref="sc27, ms26Ps_28, msdiv27"><i>Niruttinānatte paññā niruttipaṭisambhide ñāṇaṃ.</i></a></p>
<p><a data-var="Paṭibhānanānatte → paṭibhāṇanānatte (sya-all)" data-ref="sc28, ms26Ps_29, msdiv28"><i>Paṭibhānanānatte paññā paṭibhānapaṭisambhide ñāṇaṃ.</i></a></p>
<p><a data-ref="sc29, ms26Ps_30, msdiv29"><i>Vihāranānatte paññā vihāraṭṭhe ñāṇaṃ.</i></a></p>
<p><a data-ref="sc30, ms26Ps_31, msdiv30"><i>Samāpattinānatte paññā samāpattaṭṭhe ñāṇaṃ.</i></a></p>
<p><a data-ref="sc31, ms26Ps_32, msdiv31"><i>Vihārasamāpattinānatte paññā vihārasamāpattaṭṭhe ñāṇaṃ.</i></a></p>
<p><a data-ref="sc32, ms26Ps_33, msdiv32"><i>Avikkhepaparisuddhattā āsavasamucchede paññā ānantarikasamādhimhi ñāṇaṃ.</i></a></p>
<p><a data-ref="sc33, ms26Ps_34, msdiv33"><i>Dassanādhipateyyaṃ santo ca vihārādhigamo paṇītādhimuttatā paññā araṇavihāre ñāṇaṃ.</i></a></p>
<p><a data-ref="sc34, ms26Ps_35, msdiv34"><i>Dvīhi balehi samannāgatattā tayo ca saṅkhārānaṃ paṭippassaddhiyā soḷasahi ñāṇacariyāhi navahi samādhicariyāhi vasibhāvatā paññā nirodhasamāpattiyā ñāṇaṃ.</i></a></p>
<p><a data-ref="sc35, ms26Ps_36, msdiv35"><i>Sampajānassa pavattapariyādāne paññā parinibbāne ñāṇaṃ.</i></a></p>
<p><a data-ref="sc36, ms26Ps_37, msdiv36"><i>Sabbadhammānaṃ sammā samucchede nirodhe ca anupaṭṭhānatā paññā samasīsaṭṭhe ñāṇaṃ.</i></a></p>
<p><a data-ref="sc37, ms26Ps_38, msdiv37"><i>Puthunānattatejapariyādāne paññā sallekhaṭṭhe ñāṇaṃ.</i></a></p>
<p><a data-ref="sc38, ms26Ps_39, msdiv38"><i>Asallīnattapahitattapaggahaṭṭhe paññā vīriyārambhe ñāṇaṃ.</i></a></p>
<p><a data-ref="sc39, ms26Ps_40, msdiv39"><i>Nānādhammappakāsanatā paññā atthasandassane ñāṇaṃ.</i></a></p>
<p><a data-ref="sc40, ms26Ps_41, msdiv40"><i>Sabbadhammānaṃ ekasaṅgahatānānattekattapaṭivedhe paññā dassanavisuddhiñāṇaṃ.</i></a></p>
<p><a data-ref="sc41, ms26Ps_42, msdiv41"><i>Viditattā paññā khantiñāṇaṃ.</i></a></p>
<p><a data-var="pariyogāhaṇe → pariyogāhane (bj, sya-all, pts-vp-pli1)" data-ref="sc42, ms26Ps_43, msdiv42"><i>Phuṭṭhattā paññā pariyogāhaṇe ñāṇaṃ.</i></a></p>
<p><a data-ref="sc43, ms26Ps_44, msdiv43"><i>Samodahane paññā padesavihāre ñāṇaṃ.</i></a></p>
<p><a data-ref="sc44, ms26Ps_45, msdiv44"><i>Adhipatattā paññā saññāvivaṭṭe ñāṇaṃ.</i></a></p>
<p><a data-ref="sc45, ms26Ps_46, msdiv45"><i>Nānatte paññā cetovivaṭṭe ñāṇaṃ.</i></a></p>
<p><a data-ref="sc46, ms26Ps_47, msdiv46"><i>Adhiṭṭhāne paññā cittavivaṭṭe ñāṇaṃ.</i></a></p>
<p><a data-ref="sc47, ms26Ps_48, msdiv47"><i>Suññate paññā ñāṇavivaṭṭe ñāṇaṃ.</i></a></p>
<p><a data-var="Vosagge → vossagge (bahūsu)" data-ref="sc48, ms26Ps_49, msdiv48"><i>Vosagge paññā vimokkhavivaṭṭe ñāṇaṃ.</i></a></p>
<p><a data-ref="sc49, ms26Ps_50, msdiv49"><i>Tathaṭṭhe paññā saccavivaṭṭe ñāṇaṃ.</i></a></p>
<p><a data-ref="sc50, ms26Ps_51, msdiv50"><i>Kāyampi cittampi ekavavatthānatā sukhasaññañca lahusaññañca adhiṭṭhānavasena ijjhanaṭṭhe paññā iddhividhe ñāṇaṃ.</i></a></p>
<p><a data-ref="sc51, ms26Ps_52, msdiv51"><i>Vitakkavipphāravasena nānattekattasaddanimittānaṃ pariyogāhaṇe paññā sotadhātuvisuddhiñāṇaṃ.</i></a></p>
<p><a data-ref="sc52, ms26Ps_53, msdiv52"><i>Tiṇṇannaṃ cittānaṃ vipphārattā indriyānaṃ pasādavasena nānattekattaviññāṇacariyā pariyogāhaṇe paññā cetopariyañāṇaṃ.</i></a></p>
<p><a data-ref="sc53, ms26Ps_54, msdiv53"><i>Paccayappavattānaṃ dhammānaṃ nānattekattakammavipphāravasena pariyogāhaṇe paññā pubbenivāsānussatiñāṇaṃ.</i></a></p>
<p><a data-ref="sc54, ms26Ps_55, msdiv54"><i>Obhāsavasena nānattekattarūpanimittānaṃ dassanaṭṭhe paññā dibbacakkhuñāṇaṃ.</i></a></p>
<p><a data-var="vasibhāvatā → vasībhāvatā (sya-all, pts-vp-pli1)" data-ref="sc55, ms26Ps_56, msdiv55"><i>Catusaṭṭhiyā ākārehi tiṇṇannaṃ indriyānaṃ vasibhāvatā paññā āsavānaṃ khaye ñāṇaṃ.</i></a></p>
<p><a data-ref="sc56, ms26Ps_57, msdiv56"><i>Pariññaṭṭhe paññā dukkhe ñāṇaṃ.</i></a></p>
<p><a data-ref="sc57, pts-vp-pli1.3, ms26Ps_58, msdiv57"><i>Pahānaṭṭhe paññā samudaye ñāṇaṃ.</i></a></p>
<p><a data-ref="sc58, ms26Ps_59, msdiv58"><i>Sacchikiriyaṭṭhe paññā nirodhe ñāṇaṃ.</i></a></p>
<p><a data-ref="sc59, ms26Ps_60, msdiv59"><i>Bhāvanaṭṭhe paññā magge ñāṇaṃ.</i></a></p>
<p><a data-ref="sc60, ms26Ps_61, msdiv60"><i>Dukkhe ñāṇaṃ.</i></a></p>
<p><a data-ref="sc61, ms26Ps_62, msdiv61"><i>Dukkhasamudaye ñāṇaṃ.</i></a></p>
<p><a data-ref="sc62, ms26Ps_63, msdiv62"><i>Dukkhanirodhe ñāṇaṃ.</i></a></p>
<p><a data-ref="sc63, ms26Ps_64, msdiv63"><i>Dukkhanirodhagāminiyā paṭipadāya ñāṇaṃ.</i></a></p>
<p><a data-ref="sc64, ms26Ps_65, msdiv64"><i>Atthapaṭisambhide ñāṇaṃ.</i></a></p>
<p><a data-ref="sc65, ms26Ps_66, msdiv65"><i>Dhammapaṭisambhide ñāṇaṃ.</i></a></p>
<p><a data-ref="sc66, ms26Ps_67, msdiv66"><i>Niruttipaṭisambhide ñāṇaṃ.</i></a></p>
<p><a data-ref="sc67, ms26Ps_68, msdiv67"><i>Paṭibhānapaṭisambhide ñāṇaṃ.</i></a></p>
<p><a data-var="Indriyaparopariyattañāṇaṃ → … pariyatte ñāṇaṃ (sya-all, pts-vp-pli1, csp1ed)" data-ref="sc68, ms26Ps_69, msdiv68"><i>Indriyaparopariyattañāṇaṃ.</i></a></p>
<p><a data-ref="sc69, ms26Ps_70, msdiv69"><i>Sattānaṃ āsayānusaye ñāṇaṃ.</i></a></p>
<p><a data-ref="sc70, ms26Ps_71, msdiv70"><i>Yamakapāṭihīre ñāṇaṃ.</i></a></p>
<p><a data-ref="sc71, ms26Ps_72, msdiv71"><i>Mahākaruṇāsamāpattiyā ñāṇaṃ.</i></a></p>
<p><a data-ref="sc72, ms26Ps_73, msdiv72"><i>Sabbaññutaññāṇaṃ.</i></a></p>
<p><a data-ref="sc73, ms26Ps_74, msdiv73"><i>Anāvaraṇañāṇaṃ.</i></a></p>
<p><a data-ref="sc74, ms26Ps_75"><i>Imāni tesattati ñāṇāni.</i></a> <a><i>Imesaṃ tesattatiyā ñāṇānaṃ sattasaṭṭhi ñāṇāni sāvakasādhāraṇāni;</i></a> <a><i>cha ñāṇāni asādhāraṇāni sāvakehi.</i></a></p>
<p class="endsutta"><a data-ref="ms26Ps_76"><i>Mātikā niṭṭhitā.</i></a></p>
</article>
</section>
</div>
</body>
</html>
