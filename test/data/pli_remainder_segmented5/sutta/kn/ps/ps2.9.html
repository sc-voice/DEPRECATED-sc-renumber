<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ps2.9">
<article>
<div class="hgroup">
<p class="division"><a><i>Paṭisambhidāmagga</i></a></p>
<p><a><i>Yuganaddhavagga</i></a></p>
<h1><a><i>2.9. Balakathā</i></a></h1>
</div>
<p><a data-ref="sc1, pts-vp-pli2.168, ms26Ps_1658, msdiv44"><i>Sāvatthinidānaṃ.</i></a> <a><i>“Pañcimāni, bhikkhave, balāni.</i></a> <a><i>Katamāni pañca?</i></a> <a><i>Saddhābalaṃ, vīriyabalaṃ, satibalaṃ, samādhibalaṃ, paññābalaṃ—</i></a> <a><i>imāni kho, bhikkhave, pañca balāni.</i></a></p>
<p><a data-ref="sc2, ms26Ps_1659"><i>Api ca aṭṭhasaṭṭhi balāni—</i></a> <a><i>saddhābalaṃ, vīriyabalaṃ, satibalaṃ, samādhibalaṃ, paññābalaṃ, hiribalaṃ, ottappabalaṃ, paṭisaṅkhānabalaṃ, bhāvanābalaṃ, anavajjabalaṃ, saṅgahabalaṃ, khantibalaṃ, paññattibalaṃ, nijjhattibalaṃ, issariyabalaṃ, adhiṭṭhānabalaṃ, samathabalaṃ, vipassanābalaṃ, dasa sekhabalāni, dasa asekhabalāni, dasa khīṇāsavabalāni, dasa iddhibalāni, dasa tathāgatabalāni”.</i></a></p>
<p><a data-var="uttaripaṭivedhaṭṭhena → uttariṃ paṭivedhaṭṭhena (bj)" data-ref="sc3, ms26Ps_1660"><i>Katamaṃ **saddhābalaṃ?**</i></a> <a><i>Assaddhiye na kampatīti—saddhābalaṃ.</i></a> <a><i>Sahajātānaṃ dhammānaṃ upatthambhanaṭṭhena saddhābalaṃ, kilesānaṃ pariyādānaṭṭhena saddhābalaṃ, paṭivedhādivisodhanaṭṭhena saddhābalaṃ, cittassa adhiṭṭhānaṭṭhena saddhābalaṃ, cittassa vodānaṭṭhena saddhābalaṃ, visesādhigamaṭṭhena saddhābalaṃ, uttaripaṭivedhaṭṭhena saddhābalaṃ, saccābhisamayaṭṭhena saddhābalaṃ, nirodhe patiṭṭhāpakaṭṭhena saddhābalaṃ.</i></a> <a><i>Idaṃ saddhābalaṃ. (1)</i></a></p>
<p><a data-ref="sc4, ms26Ps_1661"><i>Katamaṃ **vīriyabalaṃ?**</i></a> <a><i>Kosajje na kampatīti—vīriyabalaṃ.</i></a> <a><i>Sahajātānaṃ dhammānaṃ upatthambhanaṭṭhena vīriyabalaṃ, kilesānaṃ pariyādānaṭṭhena vīriyabalaṃ, paṭivedhādivisodhanaṭṭhena vīriyabalaṃ, cittassa adhiṭṭhānaṭṭhena vīriyabalaṃ, cittassa vodānaṭṭhena vīriyabalaṃ, visesādhigamaṭṭhena vīriyabalaṃ, uttaripaṭivedhaṭṭhena vīriyabalaṃ, saccābhisamayaṭṭhena vīriyabalaṃ, nirodhe patiṭṭhāpakaṭṭhena vīriyabalaṃ.</i></a> <a><i>Idaṃ vīriyabalaṃ. (2)</i></a></p>
<p><a data-ref="sc5, pts-vp-pli2.169, ms26Ps_1662"><i>Katamaṃ **satibalaṃ?**</i></a> <a><i>Pamāde na kampatīti—satibalaṃ.</i></a> <a><i>Sahajātānaṃ dhammānaṃ upatthambhanaṭṭhena satibalaṃ …pe…</i></a> <a><i>nirodhe patiṭṭhāpakaṭṭhena satibalaṃ.</i></a> <a><i>Idaṃ satibalaṃ. (3)</i></a></p>
<p><a data-ref="sc6, ms26Ps_1663"><i>Katamaṃ **samādhibalaṃ?**</i></a> <a><i>Uddhacce na kampatīti—samādhibalaṃ.</i></a> <a><i>Sahajātānaṃ dhammānaṃ upatthambhanaṭṭhena samādhibalaṃ …pe…</i></a> <a><i>nirodhe patiṭṭhāpakaṭṭhena samādhibalaṃ.</i></a> <a><i>Idaṃ samādhibalaṃ. (4)</i></a></p>
<p><a data-ref="sc7, ms26Ps_1664"><i>Katamaṃ **paññābalaṃ?**</i></a> <a><i>Avijjāya na kampatīti—paññābalaṃ.</i></a> <a><i>Sahajātānaṃ dhammānaṃ upatthambhanaṭṭhena paññābalaṃ …pe…</i></a> <a><i>nirodhe patiṭṭhāpakaṭṭhena paññābalaṃ.</i></a> <a><i>Idaṃ paññābalaṃ. (5)</i></a></p>
<p><a data-var="hirīyatīti → hiriyatīti (sya-all, pts-vp-pli1, mr)" data-ref="sc8, ms26Ps_1665"><i>Katamaṃ **hiribalaṃ?**</i></a> <a><i>Nekkhammena kāmacchandaṃ hirīyatīti—</i></a> <a><i>hiribalaṃ.</i></a> <a><i>Abyāpādena byāpādaṃ hirīyatīti—hiribalaṃ.</i></a> <a><i>Ālokasaññāya thinamiddhaṃ hirīyatīti—hiribalaṃ.</i></a> <a><i>Avikkhepena uddhaccaṃ hirīyatīti—hiribalaṃ.</i></a> <a><i>Dhammavavatthānena vicikicchaṃ hirīyatīti—hiribalaṃ.</i></a> <a><i>Ñāṇena avijjaṃ hirīyatīti—hiribalaṃ.</i></a> <a><i>Pāmojjena aratiṃ hirīyatīti—hiribalaṃ.</i></a> <a><i>Paṭhamena jhānena nīvaraṇe hirīyatīti—hiribalaṃ …pe…</i></a> <a><i>arahattamaggena sabbakilese hirīyatīti—hiribalaṃ.</i></a> <a><i>Idaṃ hiribalaṃ. (6)</i></a></p>
<p><a data-ref="sc9, ms26Ps_1666"><i>Katamaṃ **ottappabalaṃ?**</i></a> <a><i>Nekkhammena kāmacchandaṃ ottappatīti—ottappabalaṃ.</i></a> <a><i>Abyāpādena byāpādaṃ ottappatīti—ottappabalaṃ.</i></a> <a><i>Ālokasaññāya thinamiddhaṃ ottappatīti— ottappabalaṃ.</i></a> <a><i>Avikkhepena uddhaccaṃ ottappatīti—ottappabalaṃ.</i></a> <a><i>Dhammavavatthānena vicikicchaṃ ottappatīti—ottappabalaṃ.</i></a> <a><i>Ñāṇena avijjaṃ ottappatīti—ottappabalaṃ.</i></a> <a><i>Pāmojjena aratiṃ ottappatīti—ottappabalaṃ.</i></a> <a><i>Paṭhamena jhānena nīvaraṇe ottappatīti—ottappabalaṃ …pe…</i></a> <a><i>arahattamaggena sabbakilese ottappatīti—ottappabalaṃ.</i></a> <a><i>Idaṃ ottappabalaṃ. (7)</i></a></p>
<p><a data-ref="sc10, pts-vp-pli2.170, ms26Ps_1667"><i>Katamaṃ **paṭisaṅkhānabalaṃ?**</i></a> <a><i>Nekkhammena kāmacchandaṃ paṭisaṅkhātīti—paṭisaṅkhānabalaṃ.</i></a> <a><i>Abyāpādena byāpādaṃ paṭisaṅkhātīti—paṭisaṅkhānabalaṃ.</i></a> <a><i>Ālokasaññāya thinamiddhaṃ paṭisaṅkhātīti—paṭisaṅkhānabalaṃ.</i></a> <a><i>Avikkhepena uddhaccaṃ paṭisaṅkhātīti— paṭisaṅkhānabalaṃ.</i></a> <a><i>Dhammavavatthānena vicikicchaṃ paṭisaṅkhātīti— paṭisaṅkhānabalaṃ.</i></a> <a><i>Ñāṇena avijjaṃ paṭisaṅkhātīti—paṭisaṅkhānabalaṃ.</i></a> <a><i>Pāmojjena aratiṃ paṭisaṅkhātīti—paṭisaṅkhānabalaṃ.</i></a> <a><i>Paṭhamena jhānena nīvaraṇe paṭisaṅkhātīti—paṭisaṅkhānabalaṃ …pe…</i></a> <a><i>arahattamaggena sabbakilese paṭisaṅkhātīti—paṭisaṅkhānabalaṃ.</i></a> <a><i>Idaṃ paṭisaṅkhānabalaṃ. (8)</i></a></p>
<p><a data-ref="sc11, ms26Ps_1668"><i>Katamaṃ **bhāvanābalaṃ?**</i></a> <a><i>Kāmacchandaṃ pajahanto nekkhammaṃ bhāvetīti—bhāvanābalaṃ.</i></a> <a><i>Byāpādaṃ pajahanto abyāpādaṃ bhāvetīti—bhāvanābalaṃ.</i></a> <a><i>Thinamiddhaṃ pajahanto ālokasaññaṃ bhāvetīti—bhāvanābalaṃ.</i></a> <a><i>Uddhaccaṃ pajahanto avikkhepaṃ bhāvetīti— bhāvanābalaṃ.</i></a> <a><i>Vicikicchaṃ pajahanto dhammavavatthānaṃ bhāvetīti—bhāvanābalaṃ.</i></a> <a><i>Avijjaṃ pajahanto ñāṇaṃ bhāvetīti—bhāvanābalaṃ.</i></a> <a><i>Aratiṃ pajahanto pāmojjaṃ bhāvetīti—bhāvanābalaṃ.</i></a> <a><i>Nīvaraṇe pajahanto paṭhamaṃ jhānaṃ bhāvetīti— bhāvanābalaṃ …pe…</i></a> <a><i>sabbakilese pajahanto arahattamaggaṃ bhāvetīti— bhāvanābalaṃ.</i></a> <a><i>Idaṃ bhāvanābalaṃ. (9)</i></a></p>
<p><a data-ref="sc12, ms26Ps_1669"><i>Katamaṃ **anavajjabalaṃ?**</i></a> <a><i>Kāmacchandassa pahīnattā nekkhamme natthi kiñci vajjanti—anavajjabalaṃ.</i></a> <a><i>Byāpādassa pahīnattā abyāpāde natthi kiñci vajjanti—anavajjabalaṃ.</i></a> <a><i>Thinamiddhassa pahīnattā ālokasaññāya natthi kiñci vajjanti—anavajjabalaṃ.</i></a> <a><i>Uddhaccassa pahīnattā avikkhepe natthi kiñci vajjanti—anavajjabalaṃ.</i></a> <a><i>Vicikicchāya pahīnattā dhammavavatthāne natthi kiñci vajjanti—anavajjabalaṃ.</i></a> <a><i>Avijjāya pahīnattā ñāṇe natthi kiñci vajjanti—anavajjabalaṃ.</i></a> <a><i>Aratiyā pahīnattā pāmojje natthi kiñci vajjanti anavajjabalaṃ.</i></a> <a><i>Nīvaraṇānaṃ pahīnattā paṭhamajjhāne natthi kiñci vajjanti—anavajjabalaṃ …pe…</i></a> <a><i>sabbakilesānaṃ pahīnattā arahattamagge natthi kiñci vajjanti—anavajjabalaṃ.</i></a> <a><i>Idaṃ anavajjabalaṃ. (10)</i></a></p>
<p><a data-ref="sc13, ms26Ps_1670"><i>Katamaṃ **saṅgahabalaṃ?**</i></a> <a><i>Kāmacchandaṃ pajahanto nekkhammavasena cittaṃ saṅgaṇhātīti—saṅgahabalaṃ.</i></a> <a><i>Byāpādaṃ pajahanto abyāpādavasena cittaṃ saṅgaṇhātīti—saṅgahabalaṃ.</i></a> <a><i>Thinamiddhaṃ pajahanto ālokasaññāvasena cittaṃ saṅgaṇhātīti—saṅgahabalaṃ …pe…</i></a> <a><i>sabbakilese pajahanto arahattamaggavasena cittaṃ saṅgaṇhātīti—saṅgahabalaṃ.</i></a> <a><i>Idaṃ saṅgahabalaṃ. (11)</i></a></p>
<p><a data-ref="sc14, pts-vp-pli2.171, ms26Ps_1671"><i>Katamaṃ **khantibalaṃ?**</i></a> <a><i>Kāmacchandassa pahīnattā nekkhammaṃ khamatīti—khantibalaṃ.</i></a> <a><i>Byāpādassa pahīnattā abyāpādo khamatīti—khantibalaṃ.</i></a> <a><i>Thinamiddhassa pahīnattā ālokasaññā khamatīti—khantibalaṃ.</i></a> <a><i>Uddhaccassa pahīnattā avikkhepo khamatīti— khantibalaṃ.</i></a> <a><i>Vicikicchāya pahīnattā dhammavavatthānaṃ khamatīti—khantibalaṃ.</i></a> <a><i>Avijjāya pahīnattā ñāṇaṃ khamatīti—khantibalaṃ.</i></a> <a><i>Aratiyā pahīnattā pāmojjaṃ khamatīti—khantibalaṃ.</i></a> <a><i>Nīvaraṇānaṃ pahīnattā paṭhamaṃ jhānaṃ khamatīti— khantibalaṃ …pe…</i></a> <a><i>sabbakilesānaṃ pahīnattā arahattamaggo khamatīti— khantibalaṃ.</i></a> <a><i>Idaṃ khantibalaṃ. (12)</i></a></p>
<p><a data-var="paññāpetīti → paññapetīti (sya-all, csp1ed)" data-ref="sc15, ms26Ps_1672"><i>Katamaṃ **paññattibalaṃ?**</i></a> <a><i>Kāmacchandaṃ pajahanto nekkhammavasena cittaṃ paññāpetīti—</i></a> <a><i>paññattibalaṃ.</i></a> <a><i>Byāpādaṃ pajahanto abyāpādavasena cittaṃ paññāpetīti—paññattibalaṃ.</i></a> <a><i>Thinamiddhaṃ pajahanto ālokasaññāvasena cittaṃ paññāpetīti—paññattibalaṃ …pe…</i></a> <a><i>sabbakilese pajahanto arahattamaggavasena cittaṃ paññāpetīti—paññattibalaṃ.</i></a> <a><i>Idaṃ paññattibalaṃ. (13)</i></a></p>
<p><a data-ref="sc16, ms26Ps_1673"><i>Katamaṃ **nijjhattibalaṃ?**</i></a> <a><i>Kāmacchandaṃ pajahanto nekkhammavasena cittaṃ nijjhāpetīti—nijjhattibalaṃ.</i></a> <a><i>Byāpādaṃ pajahanto abyāpādavasena cittaṃ nijjhāpetīti—nijjhattibalaṃ.</i></a> <a><i>Thinamiddhaṃ pajahanto ālokasaññāvasena cittaṃ nijjhāpetīti— nijjhattibalaṃ …pe…</i></a> <a><i>sabbakilese pajahanto arahattamaggavasena cittaṃ nijjhāpetīti—nijjhattibalaṃ.</i></a> <a><i>Idaṃ nijjhattibalaṃ. (14)</i></a></p>
<p><a data-ref="sc17, ms26Ps_1674"><i>Katamaṃ **issariyabalaṃ?**</i></a> <a><i>Kāmacchandaṃ pajahanto nekkhammavasena cittaṃ vasaṃ vattetīti—issariyabalaṃ.</i></a> <a><i>Byāpādaṃ pajahanto abyāpādavasena cittaṃ vasaṃ vattetīti—issariyabalaṃ.</i></a> <a><i>Thinamiddhaṃ pajahanto ālokasaññāvasena cittaṃ vasaṃ vattetīti— issariyabalaṃ …pe…</i></a> <a><i>sabbakilese pajahanto arahattamaggavasena cittaṃ vasaṃ vattetīti—issariyabalaṃ.</i></a> <a><i>Idaṃ issariyabalaṃ. (15)</i></a></p>
<p><a data-ref="sc18, pts-vp-pli2.172, ms26Ps_1675"><i>Katamaṃ **adhiṭṭhānabalaṃ?**</i></a> <a><i>Kāmacchandaṃ pajahanto nekkhammavasena cittaṃ adhiṭṭhātīti—adhiṭṭhānabalaṃ.</i></a> <a><i>Byāpādaṃ pajahanto abyāpādavasena cittaṃ adhiṭṭhātīti—adhiṭṭhānabalaṃ.</i></a> <a><i>Thinamiddhaṃ pajahanto ālokasaññāvasena cittaṃ adhiṭṭhātīti— adhiṭṭhānabalaṃ …pe…</i></a> <a><i>sabbakilese pajahanto arahattamaggavasena cittaṃ adhiṭṭhātīti—adhiṭṭhānabalaṃ.</i></a> <a><i>Idaṃ adhiṭṭhānabalaṃ. (16)</i></a></p>
<p><a data-ref="sc19, ms26Ps_1676"><i>Katamaṃ **samathabalaṃ?**</i></a> <a><i>Nekkhammavasena cittassa ekaggatā avikkhepo samathabalaṃ, abyāpādavasena cittassa ekaggatā avikkhepo samathabalaṃ, ālokasaññāvasena cittassa ekaggatā avikkhepo samathabalaṃ …pe…</i></a> <a><i>paṭinissaggānupassī assāsavasena cittassa ekaggatā avikkhepo samathabalaṃ, paṭinissaggānupassī passāsavasena cittassa ekaggatā avikkhepo samathabalaṃ.</i></a></p>
<p><a data-ref="sc20, ms26Ps_1677"><i>**Samathabalan**ti kenaṭṭhena samathabalaṃ?</i></a> <a><i>Paṭhamena jhānena nīvaraṇe na kampatīti— samathabalaṃ.</i></a> <a><i>Dutiyena jhānena vitakkavicāre na kampatīti—samathabalaṃ.</i></a> <a><i>Tatiyena jhānena pītiyā na kampatīti—samathabalaṃ.</i></a> <a><i>Catutthena jhānena sukhadukkhe na kampatīti—samathabalaṃ.</i></a> <a><i>Ākāsānañcāyatanasamāpattiyā rūpasaññāya paṭighasaññāya nānattasaññāya na kampatīti—samathabalaṃ.</i></a> <a><i>Viññāṇañcāyatanasamāpattiyā ākāsānañcāyatanasaññāya na kampatīti— samathabalaṃ.</i></a> <a><i>Ākiñcaññāyatanasamāpattiyā viññāṇañcāyatanasaññāya na kampatīti— samathabalaṃ.</i></a> <a><i>Nevasaññānāsaññāyatanasamāpattiyā ākiñcaññāyatanasaññāya na kampatīti—samathabalaṃ.</i></a> <a><i>Uddhacce ca uddhaccasahagatakilese ca khandhe ca na kampati na calati na vedhatīti—samathabalaṃ.</i></a> <a><i>Idaṃ samathabalaṃ. (17)</i></a></p>
<p><a data-ref="sc21, pts-vp-pli2.173, ms26Ps_1678"><i>Katamaṃ **vipassanābalaṃ**?</i></a> <a><i>Aniccānupassanā vipassanābalaṃ, dukkhānupassanā vipassanābalaṃ …pe…</i></a> <a><i>paṭinissaggānupassanā vipassanābalaṃ, rūpe aniccānupassanā vipassanābalaṃ, rūpe dukkhānupassanā vipassanābalaṃ …pe…</i></a> <a><i>rūpe paṭinissaggānupassanā vipassanābalaṃ, vedanāya …pe…</i></a> <a><i>saññāya …</i></a> <a><i>saṅkhāresu …</i></a> <a><i>viññāṇe …</i></a> <a><i>cakkhusmiṃ …pe…</i></a> <a><i>jarāmaraṇe aniccānupassanā vipassanābalaṃ, jarāmaraṇe dukkhānupassanā vipassanābalaṃ …pe…</i></a> <a><i>jarāmaraṇe paṭinissaggānupassanā vipassanābalaṃ.</i></a> <a><i>**Vipassanābalan**ti kenaṭṭhena vipassanābalaṃ?</i></a> <a><i>Aniccānupassanāya niccasaññāya na kampatīti— vipassanābalaṃ.</i></a> <a><i>Dukkhānupassanāya sukhasaññāya na kampatīti—vipassanābalaṃ.</i></a> <a><i>Anattānupassanāya attasaññāya kampatīti—vipassanābalaṃ.</i></a> <a><i>Nibbidānupassanāya nandiyā na kampatīti—vipassanābalaṃ.</i></a> <a><i>Virāgānupassanāya rāge na kampatīti— vipassanābalaṃ.</i></a> <a><i>Nirodhānupassanāya samudaye na kampatīti—vipassanābalaṃ.</i></a> <a><i>Paṭinissaggānupassanāya ādāne na kampatīti—vipassanābalaṃ.</i></a> <a><i>Avijjāya ca avijjāsahagatakilese ca khandhe ca na kampati na calati na vedhatīti— vipassanābalaṃ.</i></a> <a><i>Idaṃ vipassanābalaṃ. #18|#18</i></a></p>
<p><a data-var="Sammādiṭṭhiṃ → sammādiṭṭhi (mr)" data-ref="sc22, ms26Ps_1679"><i>Katamāni **dasa sekhabalāni, dasa asekhabalāni?**</i></a> <a><i>Sammādiṭṭhiṃ sikkhatīti—sekhabalaṃ.</i></a> <a><i>Tattha sikkhitattā asekhabalaṃ.</i></a> <a><i>Sammāsaṅkappaṃ sikkhatīti—sekhabalaṃ.</i></a> <a><i>Tattha sikkhitattā—</i></a> <a><i>asekhabalaṃ.</i></a> <a><i>Sammāvācaṃ …pe…</i></a> <a><i>sammākammantaṃ …</i></a> <a><i>sammāājīvaṃ …</i></a> <a><i>sammāvāyāmaṃ …</i></a> <a><i>sammāsatiṃ …</i></a> <a><i>sammāsamādhiṃ …</i></a> <a><i>sammāñāṇaṃ …pe…</i></a> <a><i>sammāvimuttiṃ sikkhatīti—sekhabalaṃ.</i></a> <a><i>Tattha sikkhitattā—</i></a> <a><i>asekhabalaṃ.</i></a> <a><i>Imāni dasa sekhabalāni, dasa asekhabalāni. #1–20:|#38</i></a></p>
<p><a data-ref="sc23, ms26Ps_1680"><i>Katamāni **dasa khīṇāsavabalāni?**</i></a> <a><i>Idha khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti.</i></a> <a><i>Yampi khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—“khīṇā me āsavā”ti. (1)</i></a></p>
<p><a data-ref="sc24, ms26Ps_1681"><i>Puna caparaṃ khīṇāsavassa bhikkhuno aṅgārakāsūpamā kāmā yathābhūtaṃ sammappaññāya sudiṭṭhā honti.</i></a> <a><i>Yampi khīṇāsavassa bhikkhuno aṅgārakāsūpamā kāmā yathābhūtaṃ sammappaññāya sudiṭṭhā honti, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—“khīṇā me āsavā”ti. (2)</i></a></p>
<p><a data-var="byantībhūtaṃ → byantibhūtaṃ (bj, pts-vp-pli1, mr)" data-ref="sc25, pts-vp-pli2.174, ms26Ps_1682"><i>Puna caparaṃ khīṇāsavassa bhikkhuno vivekaninnaṃ cittaṃ hoti vivekapoṇaṃ vivekapabbhāraṃ vivekaṭṭhaṃ nekkhammābhirataṃ byantībhūtaṃ sabbaso āsavaṭṭhāniyehi dhammehi.</i></a> <a><i>Yampi khīṇāsavassa bhikkhuno vivekaninnaṃ cittaṃ hoti vivekapoṇaṃ vivekapabbhāraṃ vivekaṭṭhaṃ nekkhammābhirataṃ byantībhūtaṃ sabbaso āsavaṭṭhāniyehi dhammehi, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—“khīṇā me āsavā”ti. (3)</i></a></p>
<p><a data-ref="sc26, ms26Ps_1683"><i>Puna caparaṃ khīṇāsavassa bhikkhuno cattāro satipaṭṭhānā bhāvitā honti subhāvitā.</i></a> <a><i>Yampi khīṇāsavassa bhikkhuno cattāro satipaṭṭhānā bhāvitā honti subhāvitā, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—“khīṇā me āsavā”ti. (4)</i></a></p>
<p><a data-ref="sc27, ms26Ps_1684"><i>Puna caparaṃ khīṇāsavassa bhikkhuno cattāro sammappadhānā bhāvitā honti subhāvitā …pe…</i></a> <a><i>cattāro iddhipādā bhāvitā honti subhāvitā …</i></a> <a><i>pañcindriyāni bhāvitāni honti subhāvitāni …</i></a> <a><i>pañca balāni bhāvitāni honti subhāvitāni …</i></a> <a><i>satta bojjhaṅgā bhāvitā honti subhāvitā …pe…</i></a> <a><i>ariyo aṭṭhaṅgiko maggo bhāvito hoti subhāvito.</i></a> <a><i>Yampi khīṇāsavassa bhikkhuno aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—“khīṇā me āsavā”ti.</i></a> <a><i>Imāni dasa khīṇāsavabalāni. #5–10#|#48</i></a></p>
<p><a data-ref="sc28, ms26Ps_1685"><i>Katamāni **dasa iddhibalāni?**</i></a> <a><i>Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammā payogappaccayā ijjhanaṭṭhena iddhi—</i></a> <a><i>imāni dasa iddhibalāni. #1–10|#58</i></a></p>
<p><a data-ref="sc29, ms26Ps_1686"><i>Katamāni **dasa tathāgatabalāni?**</i></a> <a><i>Idha tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti.</i></a> <a><i>Yampi tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti parisāsu sīhanādaṃ nadati, brahmacakkaṃ pavatteti. (1)</i></a></p>
<p><a data-ref="sc30, pts-vp-pli2.175, ms26Ps_1687"><i>Puna caparaṃ tathāgato atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāti.</i></a> <a><i>Yampi tathāgato atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ, nadati, brahmacakkaṃ pavatteti. (2)</i></a></p>
<p><a data-var="sabbatthagāminiṃ paṭipadaṃ → sabbatthagāminīpaṭipadaṃ (sya-all); sabbatthagāminipaṭipadaṃ (pts-vp-pli1)" data-ref="sc31, ms26Ps_1688"><i>Puna caparaṃ tathāgato sabbatthagāminiṃ paṭipadaṃ yathābhūtaṃ pajānāti.</i></a> <a><i>Yampi tathāgato sabbatthagāminiṃ paṭipadaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (3)</i></a></p>
<p><a data-var="anekadhātuṃ nānādhātuṃ lokaṃ → anekadhātunānādhātulokaṃ (bj, sya-all, pts-vp-pli1, csp1ed)" data-ref="sc32, ms26Ps_1689"><i>Puna caparaṃ tathāgato anekadhātuṃ nānādhātuṃ lokaṃ yathābhūtaṃ pajānāti.</i></a> <a><i>Yampi tathāgato anekadhātuṃ nānādhātuṃ lokaṃ yathābhūtaṃ pajānāti, idampi tathāgatassa …pe…. (4)</i></a></p>
<p><a data-ref="sc33, ms26Ps_1690"><i>Puna caparaṃ tathāgato sattānaṃ nānādhimuttikataṃ yathābhūtaṃ pajānāti.</i></a> <a><i>Yampi tathāgato sattānaṃ nānādhimuttikataṃ yathābhūtaṃ pajānāti, idampi tathāgatassa …pe…. (5)</i></a></p>
<p><a data-ref="sc34, ms26Ps_1691"><i>Puna caparaṃ tathāgato parasattānaṃ parapuggalānaṃ indriyaparopariyattaṃ yathābhūtaṃ pajānāti.</i></a> <a><i>Yampi tathāgato parasattānaṃ parapuggalānaṃ indriyaparopariyattaṃ yathābhūtaṃ pajānāti, idampi tathāgatassa …pe…. (6)</i></a></p>
<p><a data-ref="sc35, ms26Ps_1692"><i>Puna caparaṃ tathāgato jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāti.</i></a> <a><i>Yampi tathāgato jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāti, idampi tathāgatassa …pe…. (7)</i></a></p>
<p><a data-ref="sc36, ms26Ps_1693"><i>Puna caparaṃ tathāgato anekavihitaṃ pubbenivāsaṃ anussarati, seyyathidaṃ—</i></a> <a><i>ekampi jātiṃ dvepi jātiyo …pe…</i></a> <a><i>iti sākāraṃ sauddesaṃ anekavihitaṃ pubbenivāsaṃ anussarati.</i></a> <a><i>Yampi tathāgato anekavihitaṃ pubbenivāsaṃ anussarati.</i></a> <a><i>Seyyathidaṃ—</i></a> <a><i>ekampi jātiṃ dvepi jātiyo …pe…</i></a> <a><i>idampi tathāgatassa …pe…. (8)</i></a></p>
<p><a data-ref="sc37, pts-vp-pli2.176, ms26Ps_1694"><i>Puna caparaṃ tathāgato dibbena cakkhunā visuddhena atikkantamānusakena satte passati cavamāne upapajjamāne …pe…</i></a> <a><i>yampi tathāgato dibbena cakkhunā visuddhena atikkantamānusakena satte passati cavamāne upapajjamāne …pe…</i></a> <a><i>idampi tathāgatassa …pe…. (9)</i></a></p>
<p><a data-ref="sc38, ms26Ps_1695"><i>Puna caparaṃ tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.</i></a> <a><i>Yampi tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti.</i></a> <a><i>Imāni dasa tathāgatabalāni. #10|#68</i></a></p>
<p><a data-ref="sc39, ms26Ps_1696, msdiv45"><i>Kenaṭṭhena saddhābalaṃ?</i></a> <a><i>Kenaṭṭhena vīriyabalaṃ?</i></a> <a><i>Kenaṭṭhena satibalaṃ?</i></a> <a><i>Kenaṭṭhena samādhibalaṃ?</i></a> <a><i>Kenaṭṭhena paññābalaṃ?</i></a> <a><i>Kenaṭṭhena hiribalaṃ?</i></a> <a><i>Kenaṭṭhena ottappabalaṃ?</i></a> <a><i>Kenaṭṭhena paṭisaṅkhānabalaṃ …pe…</i></a> <a><i>kenaṭṭhena tathāgatabalaṃ?</i></a></p>
<p><a data-var="tassa khamatīti → taṃ khamatīti (bj, mr)" data-ref="sc40, ms26Ps_1697"><i>Assaddhiye akampiyaṭṭhena saddhābalaṃ.</i></a> <a><i>Kosajje akampiyaṭṭhena vīriyabalaṃ.</i></a> <a><i>Pamāde akampiyaṭṭhena satibalaṃ.</i></a> <a><i>Uddhacce akampiyaṭṭhena samādhibalaṃ.</i></a> <a><i>Avijjāya akampiyaṭṭhena paññābalaṃ.</i></a> <a><i>Hirīyati pāpake akusale dhammeti—hiribalaṃ.</i></a> <a><i>Ottappati pāpake akusale dhammeti—ottappabalaṃ.</i></a> <a><i>Ñāṇena kilese paṭisaṅkhātīti—paṭisaṅkhānabalaṃ.</i></a> <a><i>Tattha jātā dhammā ekarasā hontīti— bhāvanābalaṃ.</i></a> <a><i>Tattha natthi kiñci vajjanti—anavajjabalaṃ.</i></a> <a><i>Tena cittaṃ saṅgaṇhātīti—saṅgahabalaṃ.</i></a> <a><i>Taṃ tassa khamatīti—</i></a> <a><i>khantibalaṃ.</i></a> <a><i>Tena cittaṃ paññapetīti—paññattibalaṃ.</i></a> <a><i>Tena cittaṃ nijjhāpetīti—nijjhattibalaṃ.</i></a> <a><i>Tena cittaṃ vasaṃ vattetīti—issariyabalaṃ.</i></a> <a><i>Tena cittaṃ adhiṭṭhātīti— adhiṭṭhānabalaṃ.</i></a> <a><i>Tena cittaṃ ekagganti—samathabalaṃ.</i></a> <a><i>Tattha jāte dhamme anupassatīti—vipassanābalaṃ.</i></a> <a><i>Tattha sikkhatīti—sekhabalaṃ.</i></a> <a><i>Tattha sikkhitattā—</i></a> <a><i>asekhabalaṃ.</i></a> <a><i>Tena āsavā khīṇāti—khīṇāsavabalaṃ.</i></a> <a><i>Tassa ijjhatīti—iddhibalaṃ.</i></a> <a><i>Appameyyaṭṭhena tathāgatabalanti.</i></a></p>
<p class="endsutta"><a data-ref="ms26Ps_1698"><i>Balakathā niṭṭhitā.</i></a></p>
</article>
</section>
</div>
</body>
</html>
