<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ps2.6">
<article>
<div class="hgroup">
<p class="division"><a><i>Paṭisambhidāmagga</i></a></p>
<p><a><i>2 Yuganaddhavagga</i></a></p>
<h1><a><i>2.6. Paṭisambhidākathā</i></a></h1>
</div>
<h2><a><i>2.6.1. Dhammacakkapavattanavāra</i></a></h2>
<p><span class="evam"><a data-ref="sc1, pts-vp-pli2.147, ms26Ps_1543, msdiv30"><i>Evaṃ me sutaṃ—</i></a></span> <a><i>ekaṃ samayaṃ bhagavā bārāṇasiyaṃ viharati isipatane migadāye.</i></a> <a><i>Tatra kho bhagavā pañcavaggiye bhikkhū āmantesi—</i></a></p>
<p><a data-var="kho → ete te (bj, sya-all, pts-vp-pli1)" data-ref="sc2, ms26Ps_1544"><i>“Dveme, bhikkhave, antā pabbajitena na sevitabbā.</i></a> <a><i>Katame dve?</i></a> <a><i>Yo cāyaṃ kāmesu kāmasukhallikānuyogo hīno gammo pothujjaniko anariyo anatthasaṃhito;</i></a> <a><i>yo cāyaṃ attakilamathānuyogo dukkho anariyo anatthasaṃhito.</i></a> <a><i>Ete kho, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati.</i></a></p>
<p><a data-ref="sc3, ms26Ps_1545"><i>Katamā ca sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati?</i></a> <a><i>Ayameva ariyo aṭṭhaṅgiko maggo, seyyathidaṃ—</i></a> <a><i>sammādiṭṭhi …pe… sammāsamādhi.</i></a> <a><i>Ayaṃ kho sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati.</i></a></p>
<p><a data-ref="sc4, pts-vp-pli2.148, ms26Ps_1546"><i>Idaṃ kho pana, bhikkhave, dukkhaṃ ariyasaccaṃ.</i></a> <a><i>Jātipi dukkhā, jarāpi dukkhā, byādhipi dukkho, maraṇampi dukkhaṃ, appiyehi sampayogo dukkho, piyehi vippayogo dukkho, yampicchaṃ na labhati tampi dukkhaṃ;</i></a> <a><i>saṃkhittena pañcupādānakkhandhā dukkhā.</i></a> <a><i>Idaṃ kho pana, bhikkhave, dukkhasamudayaṃ ariyasaccaṃ—</i></a> <a><i>yāyaṃ taṇhā ponobhavikā nandirāgasahagatā tatratatrābhinandinī, seyyathidaṃ—</i></a> <a><i>kāmataṇhā, bhavataṇhā, vibhavataṇhā.</i></a> <a><i>Idaṃ kho pana, bhikkhave, dukkhanirodhaṃ ariyasaccaṃ—</i></a> <a><i>yo tassāyeva taṇhāya asesavirāganirodho cāgo paṭinissaggo mutti anālayo.</i></a> <a><i>Idaṃ kho pana, bhikkhave, dukkhanirodhagāminī paṭipadā ariyasaccaṃ—</i></a> <a><i>ayameva ariyo aṭṭhaṅgiko maggo, seyyathidaṃ—</i></a> <a><i>sammādiṭṭhi …pe… sammāsamādhi.</i></a></p>
<p><a data-ref="sc5, ms26Ps_1547"><i>‘Idaṃ dukkhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>‘Taṃ kho panidaṃ dukkhaṃ ariyasaccaṃ pariññeyyan’ti me, bhikkhave …pe…</i></a> <a><i>pariññātanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a></p>
<p><a data-ref="sc6, ms26Ps_1548"><i>‘Idaṃ dukkhasamudayaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>‘Taṃ kho panidaṃ dukkhasamudayaṃ ariyasaccaṃ pahātabban’ti me, bhikkhave …pe…</i></a> <a><i>pahīnanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a></p>
<p><a data-ref="sc7, ms26Ps_1549"><i>‘Idaṃ dukkhanirodhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>‘Taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave …pe…</i></a> <a><i>sacchikatanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a></p>
<p><a data-ref="sc8, ms26Ps_1550"><i>‘Idaṃ dukkhanirodhagāminī paṭipadā ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti me, bhikkhave …pe…</i></a> <a><i>bhāvitanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a></p>
<p><a data-ref="sc9, pts-vp-pli2.149, ms26Ps_1551"><i>Yāvakīvañca me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ na suvisuddhaṃ ahosi, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ.</i></a></p>
<p><a data-ref="sc10, ms26Ps_1552"><i>Yato ca kho me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ suvisuddhaṃ ahosi, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ.</i></a> <a><i>Ñāṇañca pana me dassanaṃ udapādi—</i></a> <a><i>‘akuppā me vimutti, ayamantimā jāti, natthi dāni punabbhavo’”ti.</i></a></p>
<p><a data-ref="sc11, ms26Ps_1553"><i>Idamavoca bhagavā.</i></a> <a><i>Attamanā pañcavaggiyā bhikkhū bhagavato bhāsitaṃ abhinandunti.</i></a></p>
<p><a data-ref="sc12, ms26Ps_1554"><i>Imasmiñca pana veyyākaraṇasmiṃ bhaññamāne āyasmato koṇḍaññassa virajaṃ vītamalaṃ dhammacakkhuṃ udapādi—</i></a> <a><i>“yaṃ kiñci samudayadhammaṃ, sabbaṃ taṃ nirodhadhamman”ti.</i></a></p>
<p><a data-var="bhummā → bhūmā (mr)" data-ref="sc13, ms26Ps_1555"><i>Pavattite ca pana bhagavatā dhammacakke bhummā devā saddamanussāvesuṃ—</i></a> <a data-var="cātumahārājikā → cātummahārājikā (sya-all)"><i>“etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti.</i></a> <a><i>Bhummānaṃ devānaṃ saddaṃ sutvā cātumahārājikā devā saddamanussāvesuṃ …</i></a> <a><i>cātumahārājikānaṃ devānaṃ saddaṃ sutvā tāvatiṃsā devā …pe…</i></a> <a><i>yāmā devā …pe…</i></a> <a><i>tusitā devā …pe…</i></a> <a><i>nimmānaratī devā …pe…</i></a> <a><i>paranimmitavasavattī devā …pe…</i></a> <a><i>brahmakāyikā devā saddamanussāvesuṃ—</i></a> <a><i>“etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti.</i></a></p>
<p><a data-var="atikkamma → atikamma (bj); atikkammeva (sya-all, pts-vp-pli1, mr)" data-ref="sc14, ms26Ps_1556"><i>Itiha tena khaṇena tena layena tena muhuttena yāva brahmalokā saddo abbhuggacchi.</i></a> <a><i>Ayañca dasasahassī lokadhātu saṅkampi sampakampi sampavedhi, appamāṇo ca uḷāro obhāso loke pāturahosi atikkamma devānaṃ devānubhāvanti.</i></a></p>
<p><a data-var="aññāsikoṇḍañño”tveva → aññākoṇḍaññotveva (bj, sya-all); aññāta-koṇḍañño\tveva" data-ref="sc15, ms26Ps_1557"><i>Atha kho bhagavā imaṃ udānaṃ udānesi—</i></a> <a><i>“aññāsi vata bho koṇḍañño;</i></a> <a><i>aññāsi vata bho koṇḍañño”ti.</i></a> <a><i>Iti hidaṃ āyasmato koṇḍaññassa “aññāsikoṇḍañño”tveva nāmaṃ ahosi.</i></a></p>
<p><a data-ref="sc16, pts-vp-pli2.150, ms26Ps_1558"><i>“‘**Idaṃ dukkhaṃ ariyasaccan’**ti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a></p>
<p><a data-ref="sc17, ms26Ps_1559"><i>Cakkhuṃ udapādīti—</i></a> <a><i>kenaṭṭhena?</i></a> <a><i>Ñāṇaṃ udapādīti—</i></a> <a><i>kenaṭṭhena?</i></a> <a><i>Paññā udapādīti—</i></a> <a><i>kenaṭṭhena?</i></a> <a><i>Vijjā udapādīti—</i></a> <a><i>kenaṭṭhena?</i></a> <a><i>Āloko udapādīti—</i></a> <a><i>kenaṭṭhena?</i></a> <a><i>**Cakkhuṃ udapādī**ti—</i></a> <a><i>dassanaṭṭhena.</i></a> <a><i>**Ñāṇaṃ udapādī**ti—</i></a> <a><i>ñātaṭṭhena.</i></a> <a><i>**Paññā udapādī**ti—</i></a> <a><i>pajānanaṭṭhena.</i></a> <a><i>**Vijjā udapādī**ti—</i></a> <a><i>paṭivedhaṭṭhena.</i></a> <a><i>**Āloko udapādī**ti—</i></a> <a><i>obhāsaṭṭhena.</i></a></p>
<p><a data-ref="sc18, ms26Ps_1560"><i>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.</i></a> <a><i>Ime pañca dhammā dhammapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“dhammesu ñāṇaṃ dhammapaṭisambhidā”.</i></a></p>
<p><a data-ref="sc19, ms26Ps_1561"><i>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.</i></a> <a><i>Ime pañca atthā atthapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“atthesu ñāṇaṃ atthapaṭisambhidā”.</i></a></p>
<p><a data-ref="sc20, ms26Ps_1562"><i>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.</i></a> <a><i>Imā dasa niruttiyo niruttipaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“niruttīsu ñāṇaṃ niruttipaṭisambhidā”.</i></a></p>
<p><a data-ref="sc21, ms26Ps_1563"><i>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.</i></a> <a><i>Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“paṭibhānesu ñāṇaṃ paṭibhānapaṭisambhidā”.</i></a></p>
<p><a data-ref="sc22, ms26Ps_1564"><i>“‘Taṃ kho panidaṃ dukkhaṃ ariyasaccaṃ pariññeyyan’ti …pe…</i></a> <a><i>pariññātanti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a></p>
<p><a data-ref="sc23, pts-vp-pli2.151, ms26Ps_1565"><i>Cakkhuṃ udapādīti—</i></a> <a><i>kenaṭṭhena?</i></a> <a><i>Ñāṇaṃ udapādīti—</i></a> <a><i>kenaṭṭhena?</i></a> <a><i>Paññā udapādīti—</i></a> <a><i>kenaṭṭhena?</i></a> <a><i>Vijjā udapādīti—</i></a> <a><i>kenaṭṭhena?</i></a> <a><i>Āloko udapādīti—</i></a> <a><i>kenaṭṭhena?</i></a> <a><i>**Cakkhuṃ udapādī**ti—</i></a> <a><i>dassanaṭṭhena.</i></a> <a><i>**Ñāṇaṃ udapādī**ti—</i></a> <a><i>ñātaṭṭhena.</i></a> <a><i>**Paññā udapādī**ti—</i></a> <a><i>pajānanaṭṭhena.</i></a> <a><i>**Vijjā udapādī**ti—</i></a> <a><i>paṭivedhaṭṭhena.</i></a> <a><i>**Āloko udapādī**ti—</i></a> <a><i>obhāsaṭṭhena.</i></a></p>
<p><a data-ref="sc24, ms26Ps_1566"><i>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.</i></a> <a><i>Ime pañca dhammā dhammapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“dhammesu ñāṇaṃ dhammapaṭisambhidā”.</i></a></p>
<p><a data-ref="sc25, ms26Ps_1567"><i>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.</i></a> <a><i>Ime pañca atthā atthapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“atthesu ñāṇaṃ atthapaṭisambhidā”.</i></a></p>
<p><a data-ref="sc26, ms26Ps_1568"><i>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.</i></a> <a><i>Imā dasa niruttiyo niruttipaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“niruttīsu ñāṇaṃ niruttipaṭisambhidā”.</i></a></p>
<p><a data-ref="sc27, ms26Ps_1569"><i>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.</i></a> <a><i>Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“paṭibhānesu ñāṇaṃ paṭibhānapaṭisambhidā”.</i></a></p>
<p><a data-ref="sc28, ms26Ps_1570"><i>Dukkhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc29, pts-vp-pli2.152, ms26Ps_1571"><i>“‘**Idaṃ dukkhasamudayaṃ ariyasaccan**’ti pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>‘Taṃ kho panidaṃ dukkhasamudayaṃ ariyasaccaṃ pahātabban’ti …pe…</i></a> <a><i>pahīnanti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe… ”.</i></a></p>
<p><a data-ref="sc30, ms26Ps_1572"><i>Dukkhasamudaye ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc31, ms26Ps_1573"><i>“‘**Idaṃ dukkhanirodhaṃ ariyasaccan**’ti pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>‘Taṃ kho panidaṃ dukkhanirodhaṃ ariyasaccaṃ sacchikātabban’ti …pe…</i></a> <a><i>sacchikatanti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe… ”.</i></a></p>
<p><a data-ref="sc32, ms26Ps_1574"><i>Dukkhanirodhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc33, ms26Ps_1575"><i>“‘**Idaṃ dukkhanirodhagāminī paṭipadā ariyasaccan**’ti pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti …pe…</i></a> <a><i>bhāvitanti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe… ”.</i></a></p>
<p><a data-ref="sc34, ms26Ps_1576"><i>Dukkhanirodhagāminiyā paṭipadāya ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc35, ms26Ps_1577"><i>Catūsu ariyasaccesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.</i></a></p>
<h2><a><i>2.6.2. Satipaṭṭhānavāra</i></a></h2>
<p><a data-ref="sc36, ms26Ps_1578, msdiv31"><i>“‘Ayaṃ kāye kāyānupassanā’ti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>Sā kho panāyaṃ kāye kāyānupassanā bhāvetabbāti me, bhikkhave …pe…</i></a> <a><i>bhāvitāti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi”.</i></a></p>
<p><a data-ref="sc37, ms26Ps_1579"><i>“Ayaṃ vedanāsu …pe…</i></a> <a><i>ayaṃ citte …pe…</i></a> <a><i>ayaṃ dhammesu dhammānupassanāti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>Sā kho panāyaṃ dhammesu dhammānupassanā bhāvetabbāti …pe…</i></a> <a><i>bhāvitāti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi”.</i></a></p>
<p><a data-ref="sc38, pts-vp-pli2.153, ms26Ps_1580"><i>“‘**Ayaṃ kāye kāyānupassanā**’ti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe…</i></a> <a><i>sā kho panāyaṃ kāye kāyānupassanā bhāvetabbāti …pe…</i></a> <a><i>bhāvitāti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a></p>
<p><a data-ref="sc39, ms26Ps_1581"><i>Cakkhuṃ udapādīti—</i></a> <a><i>kenaṭṭhena?</i></a> <a><i>Ñāṇaṃ udapādīti—</i></a> <a><i>kenaṭṭhena?</i></a> <a><i>Paññā udapādīti—</i></a> <a><i>kenaṭṭhena?</i></a> <a><i>Vijjā udapādīti—</i></a> <a><i>kenaṭṭhena?</i></a> <a><i>Āloko udapādīti—</i></a> <a><i>kenaṭṭhena?</i></a> <a><i>**Cakkhuṃ udapādī**ti—</i></a> <a><i>dassanaṭṭhena.</i></a> <a><i>**Ñāṇaṃ udapādī**ti—</i></a> <a><i>ñātaṭṭhena.</i></a> <a><i>**Paññā udapādī**ti—</i></a> <a><i>pajānanaṭṭhena.</i></a> <a><i>**Vijjā udapādī**ti—</i></a> <a><i>paṭivedhaṭṭhena.</i></a> <a><i>**Āloko udapādī**ti—</i></a> <a><i>obhāsaṭṭhena.</i></a></p>
<p><a data-ref="sc40, ms26Ps_1582"><i>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.</i></a> <a><i>Ime pañca dhammā dhammapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“dhammesu ñāṇaṃ dhammapaṭisambhidā”.</i></a></p>
<p><a data-ref="sc41, ms26Ps_1583"><i>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.</i></a> <a><i>Ime pañca atthā atthapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“atthesu ñāṇaṃ atthapaṭisambhidā”.</i></a></p>
<p><a data-ref="sc42, ms26Ps_1584"><i>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.</i></a> <a><i>Imā dasa niruttiyo niruttipaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“niruttīsu ñāṇaṃ niruttipaṭisambhidā”.</i></a></p>
<p><a data-ref="sc43, ms26Ps_1585"><i>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.</i></a> <a><i>Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“paṭibhānesu ñāṇaṃ paṭibhānapaṭisambhidā”.</i></a></p>
<p><a data-ref="sc44, ms26Ps_1586"><i>Kāye kāyānupassanāsatipaṭṭhāne pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc45, pts-vp-pli2.154, ms26Ps_1587"><i>“**Ayaṃ vedanāsu** …pe…</i></a> <a><i>**ayaṃ citte** …pe…</i></a> <a><i>**ayaṃ dhammesu dhammānupassanā**ti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe…</i></a> <a><i>sā kho panāyaṃ dhammesu dhammānupassanā bhāvetabbāti …pe…</i></a> <a><i>bhāvitāti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe… ”.</i></a></p>
<p><a data-ref="sc46, ms26Ps_1588"><i>Dhammesu dhammānupassanā satipaṭṭhāne pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc47, ms26Ps_1589"><i>Catūsu satipaṭṭhānesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.</i></a></p>
<h2><a><i>2.6.3. Iddhipādavāra</i></a></h2>
<p><a data-ref="sc48, ms26Ps_1590, msdiv32"><i>“Ayaṃ chandasamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>So kho panāyaṃ chandasamādhipadhānasaṅkhārasamannāgato iddhipādo bhāvetabboti me, bhikkhave …pe…</i></a> <a><i>bhāvitoti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a></p>
<p><a data-ref="sc49, ms26Ps_1591"><i>Ayaṃ vīriyasamādhi …pe…</i></a> <a><i>ayaṃ cittasamādhi …pe…</i></a> <a><i>ayaṃ vīmaṃsāsamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>So kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti me, bhikkhave, pubbe ananussutesu dhammesu cakkhuṃ udapādi …pe…</i></a> <a><i>āloko udapādi”.</i></a></p>
<p><a data-ref="sc50, ms26Ps_1592"><i>“‘Ayaṃ **chandasamādhipadhānasaṅkhārasamannāgato iddhipādo**’ti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe…</i></a> <a><i>so kho panāyaṃ chandasamādhipadhānasaṅkhārasamannāgato iddhipādo bhāvetabboti …pe…</i></a> <a><i>bhāvitoti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a></p>
<p><a data-ref="sc51, ms26Ps_1593"><i>Cakkhuṃ udapādīti—</i></a> <a><i>kenaṭṭhena?</i></a> <a><i>Ñāṇaṃ udapādīti—</i></a> <a><i>kenaṭṭhena?</i></a> <a><i>Paññā udapādīti—</i></a> <a><i>kenaṭṭhena?</i></a> <a><i>Vijjā udapādīti—</i></a> <a><i>kenaṭṭhena?</i></a> <a><i>Āloko udapādīti—</i></a> <a><i>kenaṭṭhena?</i></a> <a><i>**Cakkhuṃ udapādī**ti—</i></a> <a><i>dassanaṭṭhena.</i></a> <a><i>**Ñāṇaṃ udapādī**ti—</i></a> <a><i>ñātaṭṭhena.</i></a> <a><i>**Paññā udapādī**ti—</i></a> <a><i>pajānanaṭṭhena.</i></a> <a><i>**Vijjā udapādī**ti—</i></a> <a><i>paṭivedhaṭṭhena.</i></a> <a><i>**Āloko udapādī**ti—</i></a> <a><i>obhāsaṭṭhena.</i></a></p>
<p><a data-ref="sc52, pts-vp-pli2.155, ms26Ps_1594"><i>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo.</i></a> <a><i>Ime pañca dhammā dhammapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“dhammesu ñāṇaṃ dhammapaṭisambhidā”.</i></a></p>
<p><a data-ref="sc53, ms26Ps_1595"><i>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho.</i></a> <a><i>Ime pañca atthā atthapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“atthesu ñāṇaṃ atthapaṭisambhidā”.</i></a></p>
<p><a data-ref="sc54, ms26Ps_1596"><i>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā.</i></a> <a><i>Imā dasa niruttiyo niruttipaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“niruttīsu ñāṇaṃ niruttipaṭisambhidā”.</i></a></p>
<p><a data-ref="sc55, ms26Ps_1597"><i>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni.</i></a> <a><i>Imāni vīsati ñāṇāni paṭibhānapaṭisambhidāya ārammaṇā ceva honti gocarā ca.</i></a> <a><i>Ye tassā ārammaṇā te tassā gocarā.</i></a> <a><i>Ye tassā gocarā te tassā ārammaṇā.</i></a> <a><i>Tena vuccati—</i></a> <a><i>“paṭibhānesu ñāṇaṃ paṭibhānapaṭisambhidā”.</i></a></p>
<p><a data-ref="sc56, ms26Ps_1598"><i>Chandasamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc57, ms26Ps_1599"><i>“Ayaṃ **vīriyasamādhi** …pe…</i></a> <a><i>ayaṃ **cittasamādhi** …pe…</i></a> <a><i>ayaṃ **vīmaṃsāsamādhipadhānasaṅkhārasamannāgato iddhipādo**ti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe…</i></a> <a><i>so kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti …pe…</i></a> <a><i>bhāvitoti pubbe ananussutesu dhammesu cakkhuṃ udapādi …pe…</i></a> <a><i>āloko udapādi …pe… ”.</i></a></p>
<p><a data-ref="sc58, ms26Ps_1600"><i>Vīmaṃsāsamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.</i></a></p>
<p><a data-ref="sc59, ms26Ps_1601"><i>Catūsu iddhipādesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.</i></a></p>
<h2><a><i>2.6.4. Sattabodhisattavāra</i></a></h2>
<p><a data-var="cattālīsaṃ → cattārīsaṃ (pts-vp-pli1); cattālīsa (csp1ed)" data-ref="sc60, pts-vp-pli2.156, ms26Ps_1602, msdiv33"><i>“‘Samudayo samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>‘Nirodho nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi …pe…</i></a> <a><i>āloko udapādi”.</i></a> <a><i>Vipassissa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.</i></a></p>
<p><a data-ref="sc61, ms26Ps_1603"><i>“‘Samudayo samudayo’ti kho, bhikkhave, sikhissa bodhisattassa …pe…</i></a> <a><i>vessabhussa bodhisattassa …pe…</i></a> <a><i>kakusandhassa bodhisattassa …pe…</i></a> <a><i>koṇāgamanassa bodhisattassa …pe…</i></a> <a><i>kassapassa bodhisattassa pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>‘Nirodho nirodho’ti kho, bhikkhave, kassapassa bodhisattassa pubbe ananussutesu dhammesu cakkhuṃ udapādi …pe…</i></a> <a><i>āloko udapādi”.</i></a> <a><i>Kassapassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.</i></a></p>
<p><a data-ref="sc62, ms26Ps_1604"><i>“‘Samudayo samudayo’ti kho, bhikkhave, gotamassa bodhisattassa pubbe ananussutesu dhammesu cakkhuṃ udapādi …pe…</i></a> <a><i>āloko udapādi.</i></a> <a><i>‘Nirodho nirodho’ti kho, bhikkhave, gotamassa bodhisattassa pubbe ananussutesu dhammesu cakkhuṃ udapādi …pe…</i></a> <a><i>āloko udapādi”.</i></a> <a><i>Gotamassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.</i></a></p>
<p><a data-var="cattālīsasataṃ → cattarīsaṃsataṃ (bj); cattārīsasatā (sya-all, pts-vp-pli1)" data-ref="sc63, ms26Ps_1605"><i>Sattannaṃ bodhisattānaṃ sattasu veyyākaraṇesu sattati dhammā, sattati atthā, cattālīsasataṃ niruttiyo, asīti ca dve ca ñāṇasatāni.</i></a></p>
<h2><a><i>2.6.5. Abhiññādivāra</i></a></h2>
<p><a data-var="paññāsaṃ → paññāsa (pts-vp-pli1, csp1ed)" data-ref="sc64, ms26Ps_1606, msdiv34"><i>“‘Yāvatā abhiññāya abhiññaṭṭho ñāto diṭṭho vidito sacchikato phassito paññāya.</i></a> <a><i>Aphassito paññāya abhiññaṭṭho natthī’ti—</i></a> <a><i>cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a> <a><i>Abhiññāya abhiññaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc65, pts-vp-pli2.157, ms26Ps_1607"><i>“‘Yāvatā pariññāya pariññaṭṭho …pe…</i></a> <a><i>yāvatā pahānassa pahānaṭṭho …pe…</i></a> <a><i>yāvatā bhāvanāya bhāvanaṭṭho …pe…</i></a> <a><i>yāvatā sacchikiriyāya sacchikiriyaṭṭho ñāto diṭṭho vidito sacchikato phassito paññāya.</i></a> <a><i>Aphassito paññāya sacchikiriyaṭṭho natthī’ti—</i></a> <a><i>cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a> <a><i>Sacchikiriyāya sacchikiriyaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc66, ms26Ps_1608"><i>Abhiññāya abhiññaṭṭhe, pariññāya pariññaṭṭhe, pahānāya pahānaṭṭhe, bhāvanāya bhāvanaṭṭhe, sacchikiriyāya sacchikiriyaṭṭhe pañcavīsasataṃ dhammā, pañcavīsasataṃ atthā, aḍḍhateyyāni niruttisatāni, pañca ñāṇasatāni.</i></a></p>
<h2><a><i>2.6.6. Khandhādivāra</i></a></h2>
<p><a data-ref="sc67, ms26Ps_1609, msdiv35"><i>“‘Yāvatā khandhānaṃ khandhaṭṭho, ñāto diṭṭho vidito sacchikato phassito paññāya.</i></a> <a><i>Aphassito paññāya khandhaṭṭho natthī’ti—</i></a> <a><i>cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a> <a><i>Khandhānaṃ khandhaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc68, ms26Ps_1610"><i>“‘Yāvatā dhātūnaṃ dhātuṭṭho …pe…</i></a> <a><i>yāvatā āyatanānaṃ āyatanaṭṭho …pe…</i></a> <a><i>yāvatā saṅkhatānaṃ saṅkhataṭṭho …pe…</i></a> <a><i>yāvatā asaṅkhatassa asaṅkhataṭṭho ñāto diṭṭho vidito sacchikato phassito paññāya.</i></a> <a><i>Aphassito paññāya asaṅkhataṭṭho natthī’ti—</i></a> <a><i>cakkhuṃ udapādi …pe…</i></a> <a><i>āloko udapādi”.</i></a> <a><i>Asaṅkhatassa asaṅkhataṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc69, ms26Ps_1611"><i>Khandhānaṃ khandhaṭṭhe, dhātūnaṃ dhātuṭṭhe, āyatanānaṃ āyatanaṭṭhe saṅkhatānaṃ saṅkhataṭṭhe, asaṅkhatassa asaṅkhataṭṭhe pañcavīsatisataṃ dhammā, pañcavīsatisataṃ atthā, aḍḍhateyyāni niruttisatāni, pañca ñāṇasatāni.</i></a></p>
<h2><a><i>2.6.7. Saccavāra</i></a></h2>
<p><a data-ref="sc70, ms26Ps_1612, msdiv36"><i>“‘Yāvatā dukkhassa dukkhaṭṭho, ñāto diṭṭho vidito sacchikato phassito paññāya.</i></a> <a><i>Aphassito paññāya dukkhaṭṭho natthī’ti—</i></a> <a><i>cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a> <a><i>Dukkhassa dukkhaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc71, ms26Ps_1613"><i>“‘Yāvatā samudayassa samudayaṭṭho …pe…</i></a> <a><i>yāvatā nirodhassa nirodhaṭṭho …pe…</i></a> <a><i>yāvatā maggassa maggaṭṭho ñāto diṭṭho vidito sacchikato phassito paññāya.</i></a> <a><i>Aphassito paññāya maggaṭṭho natthī’ti—</i></a> <a><i>cakkhuṃ udapādi …pe…</i></a> <a><i>āloko udapādi”.</i></a> <a><i>Maggassa maggaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc72, ms26Ps_1614"><i>Catūsu ariyasaccesu sataṃ dhammā, sataṃ atthā, dve niruttisatāni, cattāri ñāṇasatāni.</i></a></p>
<h2><a><i>2.6.8. Paṭisambhidāvāra</i></a></h2>
<p><a data-ref="sc73, ms26Ps_1615, msdiv37"><i>“‘Yāvatā atthapaṭisambhidāya atthapaṭisambhidaṭṭho, ñāto diṭṭho vidito sacchikato phassito paññāya.</i></a> <a><i>Aphassito paññāya atthapaṭisambhidaṭṭho natthī’ti—</i></a> <a><i>cakkhuṃ udapādi …pe…</i></a> <a><i>āloko udapādi”.</i></a> <a><i>Atthapaṭisambhidāya atthapaṭisambhidaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc74, pts-vp-pli2.158, ms26Ps_1616"><i>“‘Yāvatā dhammapaṭisambhidāya dhammapaṭisambhidaṭṭho …pe…</i></a> <a><i>yāvatā niruttipaṭisambhidāya niruttipaṭisambhidaṭṭho …pe…</i></a> <a><i>yāvatā paṭibhānapaṭisambhidāya paṭibhānapaṭisambhidaṭṭho, ñāto diṭṭho vidito sacchikato phassito paññāya.</i></a> <a><i>Aphassito paññāya paṭibhānapaṭisambhidaṭṭho natthī’ti—</i></a> <a><i>cakkhuṃ udapādi …pe…</i></a> <a><i>āloko udapādi”.</i></a> <a><i>Paṭibhānapaṭisambhidaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc75, ms26Ps_1617"><i>Catūsu paṭisambhidāsu sataṃ dhammā, sataṃ atthā, dve niruttisatāni, cattāri ñāṇasatāni.</i></a></p>
<h2><a><i>2.6.9. Chabuddhadhammavāra</i></a></h2>
<p><a data-var="indriyaparopariyattañāṇaṃ → indriyaparopariyatte ñāṇaṃ (bj, sya-all, csp1ed)" data-ref="sc76, ms26Ps_1618, msdiv38"><i>“‘Yāvatā indriyaparopariyattañāṇaṃ, ñātaṃ diṭṭhaṃ viditaṃ sacchikataṃ phassitaṃ paññāya.</i></a> <a><i>Aphassitaṃ paññāya indriyaparopariyattañāṇaṃ natthī’ti—</i></a> <a><i>cakkhuṃ udapādi …pe…</i></a> <a><i>āloko udapādi”.</i></a> <a><i>Indriyaparopariyattañāṇe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc77, ms26Ps_1619"><i>“‘Yāvatā sattānaṃ āsayānusaye ñāṇaṃ …pe…</i></a> <a><i>yāvatā yamakapāṭihīre ñāṇaṃ …pe…</i></a> <a><i>yāvatā mahākaruṇāsamāpattiyā ñāṇaṃ …pe…</i></a> <a><i>yāvatā sabbaññutaññāṇaṃ …pe…</i></a> <a><i>yāvatā anāvaraṇaṃ ñāṇaṃ, ñātaṃ diṭṭhaṃ viditaṃ sacchikataṃ phassitaṃ paññāya.</i></a> <a><i>Aphassitaṃ paññāya anāvaraṇaṃ ñāṇaṃ natthī’ti—</i></a> <a><i>cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</i></a> <a><i>Anāvaraṇe ñāṇe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</i></a></p>
<p><a data-ref="sc78, ms26Ps_1620"><i>Chasu buddhadhammesu diyaḍḍhasataṃ dhammā, diyaḍḍhasataṃ atthā, tīṇi niruttisatāni, cha ñāṇasatāni.</i></a></p>
<p><a data-var="Paṭisambhidādhikaraṇe → paṭisambhidāpakaraṇe (sya-all) | aḍḍhanavadhammasatāni → aḍḍhanavamāni dhammasatāni (sya-all, pts-vp-pli1); aḍḍhanavamadhammasatāni (mr)" data-ref="sc79, ms26Ps_1621"><i>Paṭisambhidādhikaraṇe aḍḍhanavadhammasatāni, aḍḍhanavaatthasatāni, niruttisahassañca satta ca niruttisatāni, tīṇi ca ñāṇasahassāni, cattāri ca ñāṇasatānīti.</i></a></p>
<p class="endsutta"><a data-ref="ms26Ps_1622"><i>Paṭisambhidākathā niṭṭhitā.</i></a></p>
</article>
</section>
</div>
</body>
</html>
