<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd15">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavagganiddesa</i></a></p>
<p><a><i>Pucchāniddesa</i></a></p>
<h1><a><i>11. Jatukaṇṇimāṇavapucchāniddesa</i></a></h1>
</div>
<blockquote class="gatha">
<p><a data-var="vīramakāmakāmiṃ → vīra akāmakāmiṃ (bj, sya-all, csp1ed)" data-ref="sc1, ms25Cn_758, msdiv65"><i>**Sutvānahaṃ vīramakāmakāmiṃ,**</i></a> <span class="speaker"><a><i>(iccāyasmā jatukaṇṇi)</i></a></span><br>
<a><i>**Oghātigaṃ puṭṭhumakāmamāgamaṃ;**</i></a><br>
<a data-var="sahajanetta → sahājanetta (bj, sya-all)"><i>**Santipadaṃ brūhi sahajanetta,**</i></a><br>
<a><i>**Yathātacchaṃ bhagavā brūhi metaṃ. (1)**</i></a></p>
</blockquote>
<p><a data-var="ti → vīrāti (bj, sya-all, csp1ed)" data-ref="sc2, ms25Cn_759"><i>**Sutvānahaṃ vīramakāmakāmin**ti sutvā suṇitvā uggahetvā upadhāretvā upalakkhayitvā.</i></a> <a><i>Itipi so bhagavā arahaṃ …pe… buddho bhagavāti—</i></a> <a><i>sutvānahaṃ.</i></a> <a><i>**Vīran**ti vīro bhagavā.</i></a> <a><i>Vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṃsoti vīro.</i></a></p>
<blockquote class="gatha">
<p><a data-ref="sc3, ms25Cn_760"><i>Virato idha sabbapāpakehi,</i></a><br>
<a data-var="vīriyavāso → viriyavāso (bj, sya-all)"><i>Nirayadukkhaṃ aticca vīriyavāso;</i></a><br>
<a><i>So vīriyavā padhānavā,</i></a><br>
<a><i>Vīro tādi pavuccate tathattāti.</i></a></p>
</blockquote>
<p><a data-var="vīraṃ → vīra (bj, sya-all, csp1ed)" data-ref="sc4, ms25Cn_761"><i>Sutvānahaṃ vīraṃ.</i></a> <a><i>**Akāmakāmin**ti.</i></a> <a><i>**Kāmā**ti uddānato dve kāmā—</i></a> <a><i>vatthukāmā ca kilesakāmā ca …pe…</i></a> <a><i>ime vuccanti vatthukāmā …pe…</i></a> <a><i>ime vuccanti kilesakāmā.</i></a> <a><i>Buddhassa bhagavato vatthukāmā pariññātā, kilesakāmā pahīnā.</i></a> <a><i>Vatthukāmānaṃ pariññātattā kilesakāmānaṃ pahīnattā bhagavā na kāme kāmeti, na kāme pattheti, na kāme piheti, na kāme abhijappati.</i></a> <a><i>Ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino.</i></a> <a><i>Bhagavā na kāme kāmeti, na kāme pattheti, na kāme piheti, na kāme abhijappati.</i></a> <a><i>Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṃvedī brahmabhūtena attanā viharatīti—</i></a> <a><i>sutvānahaṃ vīra amakāmakāmiṃ.</i></a></p>
<p><a data-ref="sc5, ms25Cn_762"><i>**Iccāyasmā jatukaṇṇī**ti.</i></a> <a><i>**Iccā**ti padasandhi …pe… padānupubbatāpetaṃ—</i></a> <a><i>iccāti.</i></a> <a><i>**Āyasmā**ti piyavacanaṃ sagāravasappatissādhivacanametaṃ āyasmāti.</i></a> <a><i>**Jatukaṇṇī**ti tassa brāhmaṇassa gottaṃ saṅkhā samaññā paññatti vohāroti—</i></a> <a><i>iccāyasmā jatukaṇṇi.</i></a></p>
<p><a data-ref="sc6, ms25Cn_763"><i>**Oghātigaṃ puṭṭhumakāmamāgaman**ti.</i></a> <a><i>**Oghātigan**ti oghātigaṃ oghaṃ atikkantaṃ samatikkantaṃ vītivattanti—</i></a> <a><i>oghātigaṃ.</i></a> <a><i>**Puṭṭhun**ti puṭṭhuṃ pucchituṃ yācituṃ ajjhesituṃ pasādetuṃ.</i></a> <a><i>**Akāmamāgaman**ti akāmaṃ puṭṭhuṃ nikkāmaṃ cattakāmaṃ vantakāmaṃ muttakāmaṃ pahīnakāmaṃ paṭinissaṭṭhakāmaṃ vītarāgaṃ vigatarāgaṃ cattarāgaṃ vantarāgaṃ muttarāgaṃ pahīnarāgaṃ paṭinissaṭṭharāgaṃ āgamhā āgatamhā upāgatamhā sampattamhā tayā saddhiṃ samāgatamhāti—</i></a> <a><i>oghātigaṃ puṭṭhumakāmamāgamaṃ.</i></a></p>
<p><a data-var="santipadampi → santipadanti (mr)" data-ref="sc7, ms25Cn_764"><i>**Santipadaṃ brūhi sahajanettā**ti.</i></a> <a><i>**Santī**ti ekena ākārena santipi santipadampi taṃyeva amataṃ nibbānaṃ.</i></a> <a><i>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ.</i></a> <a><i>Vuttañhetaṃ bhagavatā—</i></a> <a><i>“santametaṃ padaṃ, paṇītametaṃ padaṃ, yadidaṃ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti.</i></a> <a><i>Athāparenākārena ye dhammā santādhigamāya santiphusanāya santisacchikiriyāya saṃvattanti, seyyathidaṃ—</i></a> <a><i>cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—</i></a> <a><i>ime vuccanti santipadā.</i></a> <a><i>Santipadaṃ tāṇapadaṃ leṇapadaṃ saraṇapadaṃ abhayapadaṃ accutapadaṃ amatapadaṃ nibbānapadaṃ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.</i></a> <a><i>**Sahajanettā**ti nettaṃ vuccati sabbaññutañāṇaṃ.</i></a> <a><i>Buddhassa bhagavato nettañca jinabhāvo ca bodhiyā mūle apubbaṃ acarimaṃ ekasmiṃ khaṇe uppanno, tasmā buddho sahajanettoti—</i></a> <a><i>santipadaṃ brūhi sahajanetta.</i></a></p>
<p><a data-ref="sc8, ms25Cn_765"><i>**Yathātacchaṃ bhagavā brūhi metan**ti yathātacchaṃ vuccati amataṃ nibbānaṃ …pe… nirodho nibbānaṃ.</i></a> <a><i>**Bhagavā**ti gāravādhivacanaṃ …pe… sacchikā paññatti, yadidaṃ bhagavāti.</i></a> <a><i>**Brūhi metan**ti brūhi ācikkhāhi …pe…</i></a> <a><i>pakāsehīti—</i></a> <a><i>yathātacchaṃ bhagavā brūhi metaṃ.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc9, ms25Cn_766"><i>“Sutvānahaṃ vīramakāmakāmiṃ,</i></a> <span class="speaker"><a><i>(iccāyasmā jatukaṇṇi)</i></a></span><br>
<a><i>Oghātigaṃ puṭṭhumakāmamāgamaṃ;</i></a><br>
<a><i>Santipadaṃ brūhi sahajanetta,</i></a><br>
<a><i>Yathātacchaṃ bhagavā brūhi metan”ti.</i></a></p>
</blockquote>
<hr>
<blockquote class="gatha">
<p><a data-ref="sc10, ms25Cn_767, msdiv66"><i>**Bhagavā hi kāme abhibhuyya iriyati,**</i></a><br>
<a><i>**Ādiccova pathaviṃ tejī tejasā;**</i></a><br>
<a data-var="bhūripañña → bhūripañño (sya-all, csp1ed)"><i>**Parittapaññassa me bhūripañña,**</i></a><br>
<a><i>**Ācikkha dhammaṃ yamahaṃ vijaññaṃ;**</i></a><br>
<a><i>**Jātijarāya idha vippahānaṃ. (2)**</i></a></p>
</blockquote>
<p><a data-ref="sc11, ms25Cn_768"><i>**Bhagavā hi kāme abhibhuyya iriyatī**ti.</i></a> <a><i>**Bhagavā**ti gāravādhivacanaṃ …pe… sacchikā paññatti, yadidaṃ bhagavāti.</i></a> <a><i>**Kāmā**ti uddānato dve kāmā—</i></a> <a><i>vatthukāmā ca kilesakāmā ca …pe…</i></a> <a><i>ime vuccanti vatthukāmā …pe…</i></a> <a><i>ime vuccanti kilesakāmā.</i></a> <a><i>Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti—</i></a> <a><i>bhagavā hi kāme abhibhuyya iriyati.</i></a></p>
<p><a data-var="sūriyo → suriyo (bj, sya-all)" data-ref="sc12, ms25Cn_769"><i>**Ādiccova pathaviṃ tejī tejasā**ti ādicco vuccati sūriyo.</i></a> <a data-var="jagatī → jagati (bj); jarā (sya-all)"><i>Pathavī vuccati jagatī.</i></a> <a data-var="gaganapathe → gamanapathe (sya-all)"><i>Yathā sūriyo tejī tejena samannāgato pathaviṃ abhibhuyya abhibhavitvā ajjhottharitvā pariyādiyitvā santāpayitvā sabbaṃ ākāsagataṃ tamagataṃ abhivihacca andhakāraṃ vidhamitvā ālokaṃ dassayitvā ākāse antalikkhe gaganapathe gacchati, evameva bhagavā ñāṇatejī ñāṇatejena samannāgato sabbaṃ abhisaṅkhārasamudayaṃ …pe…</i></a> <a><i>kilesatamaṃ avijjandhakāraṃ vidhamitvā ñāṇālokaṃ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—</i></a> <a><i>ādiccova pathaviṃ tejī tejasā.</i></a></p>
<p><a data-var="chatukkapañño → chattakapañño (bj); jatukapañño (sya-all)" data-ref="sc13, ms25Cn_770"><i>**Parittapaññassa me bhūripaññā**ti ahamasmi parittapañño omakapañño lāmakapañño chatukkapañño.</i></a> <a data-var="hāsapañño → hāsupañño (bj)"><i>Tvampi mahāpañño puthupañño hāsapañño javanapañño tikkhapañño nibbedhikapañño.</i></a> <a><i>Bhūri vuccati pathavī.</i></a> <a><i>Bhagavā tāya pathavisamāya paññāya vipulāya vitthatāya samannāgatoti—</i></a> <a><i>parittapaññassa me bhūripañña.</i></a></p>
<p><a data-ref="sc14, ms25Cn_771"><i>**Ācikkha dhammaṃ yamahaṃ vijaññan**ti.</i></a> <a><i>**Dhamman**ti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro satipaṭṭhāne …pe…</i></a> <a><i>nibbānañca nibbānagāminiñca paṭipadaṃ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.</i></a> <a><i>**Yamahaṃ vijaññan**ti yamahaṃ jāneyyaṃ ājāneyyaṃ vijāneyyaṃ paṭijāneyyaṃ paṭivijjheyyaṃ adhigaccheyyaṃ phasseyyaṃ sacchikareyyanti—</i></a> <a><i>ācikkha dhammaṃ yamahaṃ vijaññaṃ.</i></a></p>
<p><a data-ref="sc15, ms25Cn_772"><i>**Jātijarāya idha vippahānan**ti idheva jātijarāya maraṇassa pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—</i></a> <a><i>jātijarāya idha vippahānaṃ.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc16, ms25Cn_773"><i>“Bhagavā hi kāme abhibhuyya iriyati,</i></a><br>
<a><i>Ādiccova pathaviṃ tejī tejasā;</i></a><br>
<a><i>Parittapaññassa me bhūripañña,</i></a><br>
<a><i>Ācikkha dhammaṃ yamahaṃ vijaññaṃ;</i></a><br>
<a><i>Jātijarāya idha vippahānan”ti.</i></a></p>
</blockquote>
<hr>
<blockquote class="gatha">
<p><a data-ref="sc17, ms25Cn_774, msdiv67"><i>**Kāmesu vinaya gedhaṃ,**</i></a> <span class="speaker"><a><i>(jatukaṇṇīti bhagavā)</i></a></span><br>
<a><i>**Nekkhammaṃ daṭṭhu khemato;**</i></a><br>
<a><i>**Uggahitaṃ nirattaṃ vā,**</i></a><br>
<a><i>**Mā te vijjittha kiñcanaṃ. (3)**</i></a></p>
</blockquote>
<p><a data-ref="sc18, ms25Cn_775"><i>**Kāmesu vinaya gedhan**ti.</i></a> <a><i>**Kāmā**ti uddānato dve kāmā—</i></a> <a><i>vatthukāmā ca kilesakāmā ca …pe…</i></a> <a><i>ime vuccanti vatthukāmā …pe…</i></a> <a><i>ime vuccanti kilesakāmā.</i></a> <a><i>**Gedhan**ti gedho vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>**Kāmesu vinaya gedhan**ti kāmesu gedhaṃ vinaya paṭivinaya pajaha vinodehi byantīkarohi anabhāvaṃ gamehīti—</i></a> <a><i>kāmesu vinaya gedhaṃ.</i></a> <a><i>**Jatukaṇṇī**ti bhagavā taṃ brāhmaṇaṃ gottena ālapati.</i></a> <a><i>**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—</i></a> <a><i>jatukaṇṇīti bhagavā.</i></a></p>
<p><a data-ref="sc19, ms25Cn_776"><i>**Nekkhammaṃ daṭṭhu khemato**ti.</i></a> <a><i>**Nekkhamman**ti sammāpaṭipadaṃ anulomapaṭipadaṃ apaccanīkapaṭipadaṃ anvatthapaṭipadaṃ dhammānudhammapaṭipadaṃ sīlesu paripūrakāritaṃ indriyesu guttadvārataṃ bhojane mattaññutaṃ jāgariyānuyogaṃ satisampajaññaṃ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṃ aṭṭhaṅgikaṃ maggaṃ nibbānañca nibbānagāminiñca paṭipadaṃ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṃ passitvā tulayitvā tīrayitvā vibhāvayitvā vibhūtaṃ katvāti—</i></a> <a><i>nekkhammaṃ daṭṭhu khemato.</i></a></p>
<p><a data-var="nirattaṃ vā → nirassitabbaṃ (bj)" data-ref="sc20, ms25Cn_777"><i>**Uggahitaṃ nirattaṃ vā**ti.</i></a> <a data-var="vijahitabbaṃ → pajahitabbaṃ (bj, sya-all)"><i>**Uggahitan**ti taṇhāvasena diṭṭhivasena gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ.</i></a> <a><i>**Nirattaṃ vā**ti nirattaṃ vā muñcitabbaṃ vijahitabbaṃ vinoditabbaṃ byantīkātabbaṃ anabhāvaṃ gametabbanti—</i></a> <a><i>uggahitaṃ nirattaṃ vā.</i></a></p>
<p><a data-var="Idaṃ kiñcanaṃ → ime kiñcanā (mr)" data-ref="sc21, ms25Cn_778"><i>**Mā te vijjittha kiñcanan**ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ.</i></a> <a><i>Idaṃ kiñcanaṃ tuyhaṃ mā vijjittha mā pavijjittha mā saṃvijjittha pajaha vinodehi byantīkarohi anabhāvaṃ gamehīti—</i></a> <a><i>mā te vijjittha kiñcanaṃ.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc22, ms25Cn_779"><i>“Kāmesu vinaya gedhaṃ,</i></a> <span class="speaker"><a><i>(jatukaṇṇīti bhagavā)</i></a></span><br>
<a><i>Nekkhammaṃ daṭṭhu khemato;</i></a><br>
<a><i>Uggahitaṃ nirattaṃ vā,</i></a><br>
<a><i>Mā te vijjittha kiñcanan”ti.</i></a></p>
</blockquote>
<hr>
<blockquote class="gatha">
<p><a data-ref="sc23, ms25Cn_780, msdiv68"><i>**Yaṃ pubbe taṃ visosehi,**</i></a><br>
<a><i>**pacchā te māhu kiñcanaṃ;**</i></a><br>
<a><i>**Majjhe ce no gahessasi,**</i></a><br>
<a><i>**upasanto carissasi. (4)**</i></a></p>
</blockquote>
<p><a data-var="abījaṃ → avījaṃ (sya-all)" data-ref="sc24, ms25Cn_781"><i>**Yaṃ pubbe taṃ visosehī**ti atīte saṅkhāre ārabbha ye kilesā uppajjeyyuṃ te kilese sosehi visosehi sukkhāpehi visukkhāpehi abījaṃ karohi pajaha vinodehi byantīkarohi anabhāvaṃ gamehīti—</i></a> <a><i>evampi yaṃ pubbe taṃ visosehi.</i></a> <a><i>Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṃ karohi pajaha vinodehi byantīkarohi anabhāvaṃ gamehīti—</i></a> <a><i>evampi yaṃ pubbe taṃ visosehi.</i></a></p>
<p><a data-var="Idaṃ kiñcanaṃ → imāni kiñcanāni (bj)" data-ref="sc25, ms25Cn_782"><i>**Pacchā te māhu kiñcanan**ti pacchā vuccati anāgate saṅkhāre ārabbha rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ.</i></a> <a data-var="ahosi → mākāsi (bj) | janesi → mā janehi (sya-all)"><i>Idaṃ kiñcanaṃ tuyhaṃ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṃ gamehīti—</i></a> <a><i>pacchā te māhu kiñcanaṃ.</i></a></p>
<p><a data-ref="sc26, ms25Cn_783"><i>**Majjhe ce no gahessasī**ti majjhe vuccati paccuppannaṃ rūpaṃ vedanā saññā saṅkhārā viññāṇaṃ.</i></a> <a><i>Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi.</i></a> <a><i>Abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahissasi vinodessasi byantīkarissasi anabhāvaṃ gamessasīti—</i></a> <a><i>majjhe ce no gahessasi.</i></a></p>
<p><a data-ref="sc27, ms25Cn_784"><i>**Upasanto carissasī**ti rāgassa upasamitattā upasanto carissasi, dosassa …pe…</i></a> <a><i>sabbākusalābhisaṅkhārānaṃ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti—</i></a> <a><i>upasanto carissasi.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc28, ms25Cn_785"><i>“Yaṃ pubbe taṃ visosehi,</i></a><br>
<a><i>pacchā te māhu kiñcanaṃ;</i></a><br>
<a><i>Majjhe ce no gahessasi,</i></a><br>
<a><i>upasanto carissasī”ti.</i></a></p>
</blockquote>
<hr>
<blockquote class="gatha">
<p><a data-ref="sc29, ms25Cn_786, msdiv69"><i>**Sabbaso nāmarūpasmiṃ,**</i></a><br>
<a><i>**vītagedhassa brāhmaṇa;**</i></a><br>
<a><i>**Āsavāssa na vijjanti,**</i></a><br>
<a><i>**yehi maccuvasaṃ vaje. (5)**</i></a></p>
</blockquote>
<p><a data-ref="sc30, ms25Cn_787"><i>**Sabbaso nāmarūpasmiṃ vītagedhassa brāhmaṇā**ti.</i></a> <a><i>**Sabbaso**ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ sabbasoti.</i></a> <a><i>**Nāman**ti cattāro arūpino khandhā.</i></a> <a><i>**Rūpan**ti cattāro ca mahābhūtā catunnañca mahābhūtānaṃ upādāya rūpaṃ.</i></a> <a><i>**Gedho** vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>**Sabbaso nāmarūpasmiṃ vītagedhassa brāhmaṇā**ti sabbaso nāmarūpasmiṃ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti—</i></a> <a><i>sabbaso nāmarūpasmiṃ vītagedhassa brāhmaṇa.</i></a></p>
<p><a data-ref="sc31, ms25Cn_788"><i>**Āsavāssa na vijjantī**ti.</i></a> <a><i>**Āsavā**ti cattāro āsavā—</i></a> <a><i>kāmāsavo, bhavāsavo, diṭṭhāsavo, avijjāsavo.</i></a> <a><i>**Assā**ti arahato khīṇāsavassa.</i></a> <a><i>**Na vijjantī**ti ime āsavā tassa natthi na santi na saṃvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</i></a> <a><i>āsavāssa na vijjanti.</i></a></p>
<p><a data-ref="sc32, ms25Cn_789"><i>**Yehi maccuvasaṃ vaje**ti yehi āsavehi maccuno vā vasaṃ gaccheyya, maraṇassa vā vasaṃ gaccheyya, mārapakkhassa vā vasaṃ gaccheyya;</i></a> <a><i>te āsavā tassa natthi na santi na saṃvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—</i></a> <a><i>yehi maccuvasaṃ vaje.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc33, ms25Cn_790"><i>“Sabbaso nāmarūpasmiṃ,</i></a><br>
<a><i>vītagedhassa brāhmaṇa;</i></a><br>
<a><i>Āsavāssa na vijjanti,</i></a><br>
<a><i>yehi maccuvasaṃ vaje”ti.</i></a></p>
</blockquote>
<p><a data-ref="sc34, ms25Cn_791"><i>Saha gāthāpariyosānā …pe…</i></a> <a><i>satthā me bhante bhagavā, sāvakohamasmīti.</i></a></p>
<p class="endsutta"><a data-ref="ms25Cn_792"><i>Jatukaṇṇimāṇavapucchāniddeso ekādasamo.</i></a></p>
</article>
</section>
</div>
</body>
</html>
