<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd4">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavaggagāthā</i></a></p>
<h1><a><i>4. Pārāyanānugītigāthā</i></a></h1>
</div>
<blockquote class="gatha">
<p><a data-ref="sc1, pts-vp-pli49, ms25Cn_175, msdiv156"><i>“Pārāyanamanugāyissaṃ,</i></a> <span class="speaker"><a><i>(iccāyasmā piṅgiyo)</i></a></span><br>
<a><i>Yathāddakkhi tathākkhāsi;</i></a><br>
<a><i>Vimalo bhūrimedhaso,</i></a><br>
<a><i>Nikkāmo nibbano nāgo;</i></a><br>
<a><i>Kissa hetu musā bhaṇe. (1)</i></a></p>
<p><a data-ref="sc2, ms25Cn_176, msdiv157"><i>Pahīnamalamohassa,</i></a><br>
<a><i>mānamakkhappahāyino;</i></a><br>
<a><i>Handāhaṃ kittayissāmi,</i></a><br>
<a><i>giraṃ vaṇṇūpasañhitaṃ. (2)</i></a></p>
<p><a data-ref="sc3, pts-vp-pli50, ms25Cn_177, msdiv158"><i>Tamonudo buddho samantacakkhu,</i></a><br>
<a><i>Lokantagū sabbabhavātivatto;</i></a><br>
<a><i>Anāsavo sabbadukkhappahīno,</i></a><br>
<a><i>Saccavhayo brahme upāsito me. (3)</i></a></p>
<p><a data-ref="sc4, ms25Cn_178, msdiv159"><i>Dijo yathā kubbanakaṃ pahāya,</i></a><br>
<a><i>Bahupphalaṃ kānanamāvaseyya;</i></a><br>
<a><i>Evampahaṃ appadasse pahāya,</i></a><br>
<a><i>Mahodadhiṃ haṃsoriva ajjhapatto. (4)</i></a></p>
<p><a data-ref="sc5, ms25Cn_179, msdiv160"><i>Yeme pubbe viyākaṃsu,</i></a><br>
<a><i>Huraṃ gotamasāsanā;</i></a><br>
<a><i>Iccāsi iti bhavissati,</i></a><br>
<a><i>Sabbaṃ taṃ itihītihaṃ;</i></a><br>
<a><i>Sabbaṃ taṃ takkavaḍḍhanaṃ. (5)</i></a></p>
<p><a data-ref="sc6, pts-vp-pli51, ms25Cn_180, msdiv161"><i>Eko tamonudāsino,</i></a><br>
<a><i>jutimā so pabhaṅkaro;</i></a><br>
<a><i>Gotamo bhūripaññāṇo,</i></a><br>
<a><i>gotamo bhūrimedhaso. (6)</i></a></p>
<p><a data-ref="sc7, ms25Cn_181, msdiv162"><i>Yo me dhammamadesesi,</i></a><br>
<a><i>Sandiṭṭhikamakālikaṃ;</i></a><br>
<a><i>Taṇhakkhayamanītikaṃ,</i></a><br>
<a><i>Yassa natthi upamā kvaci”. (7)</i></a></p>
<p><a data-ref="sc8, ms25Cn_182, msdiv163"><i>“Kiṃ nu tamhā vippavasasi,</i></a><br>
<a><i>muhuttamapi piṅgiya;</i></a><br>
<a><i>Gotamā bhūripaññāṇā,</i></a><br>
<a><i>gotamā bhūrimedhasā. (8)</i></a></p>
<p><a data-ref="sc9, ms25Cn_183, msdiv164"><i>Yo te dhammamadesesi,</i></a><br>
<a><i>Sandiṭṭhikamakālikaṃ;</i></a><br>
<a><i>Taṇhakkhayamanītikaṃ,</i></a><br>
<a><i>Yassa natthi upamā kvaci”. (9)</i></a></p>
<p><a data-ref="sc10, ms25Cn_184, msdiv165"><i>“Nāhaṃ tamhā vippavasāmi,</i></a><br>
<a><i>Muhuttamapi brāhmaṇa;</i></a><br>
<a><i>Gotamā bhūripaññāṇā,</i></a><br>
<a><i>Gotamā bhūrimedhasā. (10)</i></a></p>
<p><a data-ref="sc11, pts-vp-pli53, ms25Cn_185, msdiv166"><i>Yo me dhammamadesesi,</i></a><br>
<a><i>Sandiṭṭhikamakālikaṃ;</i></a><br>
<a><i>Taṇhakkhayamanītikaṃ,</i></a><br>
<a><i>Yassa natthi upamā kvaci. (11)</i></a></p>
<p><a data-ref="sc12, ms25Cn_186, msdiv167"><i>Passāmi naṃ manasā cakkhunāva,</i></a><br>
<a><i>Rattindivaṃ brāhmaṇa appamatto;</i></a><br>
<a><i>Namassamāno vivasemi rattiṃ,</i></a><br>
<a><i>Teneva maññāmi avippavāsaṃ. (12)</i></a></p>
<p><a data-ref="sc13, ms25Cn_187, msdiv168"><i>Saddhā ca pīti ca mano sati ca,</i></a><br>
<a><i>Nāpentime gotamasāsanamhā;</i></a><br>
<a><i>Yaṃ yaṃ disaṃ vajati bhūripañño,</i></a><br>
<a><i>Sa tena teneva natohamasmi. (13)</i></a></p>
<p><a data-ref="sc14, pts-vp-pli54, ms25Cn_188, msdiv169"><i>Jiṇṇassa me dubbalathāmakassa,</i></a><br>
<a><i>Teneva kāyo na paleti tattha;</i></a><br>
<a data-var="Saṅkappayantāya → saṃkappayattāya (bj, pts-vp-pli1)"><i>Saṅkappayantāya vajāmi niccaṃ,</i></a><br>
<a><i>Mano hi me brāhmaṇa tena yutto. (14)</i></a></p>
<p><a data-ref="sc15, ms25Cn_189, msdiv170"><i>Paṅke sayāno pariphandamāno,</i></a><br>
<a><i>Dīpā dīpaṃ upallaviṃ;</i></a><br>
<a><i>Athaddasāsiṃ sambuddhaṃ,</i></a><br>
<a><i>Oghatiṇṇamanāsavaṃ”. (15)</i></a></p>
<p><a data-ref="sc16, ms25Cn_190, msdiv171"><i>“Yathā ahū vakkali muttasaddho,</i></a><br>
<a><i>Bhadrāvudho āḷavigotamo ca;</i></a><br>
<a><i>Evameva tvampi pamuñcassu saddhaṃ,</i></a><br>
<a data-var="maccudheyyassa pāraṃ → maccudheyya pāraṃ (si, pts-vp-pli1)"><i>Gamissasi tvaṃ piṅgiya maccudheyyassa pāraṃ”. (16)</i></a></p>
<p><a data-ref="sc17, pts-vp-pli55, ms25Cn_191, msdiv172"><i>“Esa bhiyyo pasīdāmi,</i></a><br>
<a><i>Sutvāna munino vaco;</i></a><br>
<a data-var="Vivaṭṭacchado → vivattacchaddo (bj); vivaṭacchado (sya-all, pts-vp-pli1)"><i>Vivaṭṭacchado sambuddho,</i></a><br>
<a><i>Akhilo paṭibhānavā. (17)</i></a></p>
<p><a data-ref="sc18, ms25Cn_192, msdiv173"><i>Adhideve abhiññāya,</i></a><br>
<a><i>Sabbaṃ vedi paroparaṃ;</i></a><br>
<a><i>Pañhānantakaro satthā,</i></a><br>
<a><i>Kaṅkhīnaṃ paṭijānataṃ. (18)</i></a></p>
<p><a data-ref="sc19, pts-vp-pli56, ms25Cn_193, msdiv174"><i>Asaṃhīraṃ asaṃkuppaṃ,</i></a><br>
<a><i>Yassa natthi upamā kvaci;</i></a><br>
<a><i>Addhā gamissāmi na mettha kaṅkhā,</i></a><br>
<a data-var="ti → ajitamāṇavapucchāya paṭṭhāya yāvapārāyanānugītigāthāpariyosānā sya-all potthakesu"><i>Evaṃ maṃ dhārehi adhimuttacittan”ti. (19)</i></a></p>
</blockquote>
<p class="endsection"><a data-ref="ms25Cn_194"><i>Pārāyanānugītigāthā niṭṭhitā.</i></a></p>
</article>
</section>
</div>
</body>
</html>
