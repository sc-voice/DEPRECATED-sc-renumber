<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd8">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavagganiddesa</i></a></p>
<p><a><i>Pucchāniddesa</i></a></p>
<h1><a><i>4. Mettagūmāṇavapucchāniddesa</i></a></h1>
</div>
<blockquote class="gatha">
<p><a data-ref="sc1, ms25Cn_362, msdiv18"><i>**Pucchāmi taṃ bhagavā brūhi metaṃ,**</i></a> <span class="speaker"><a><i>(iccāyasmā mettagū)</i></a></span><br>
<a><i>**Maññāmi taṃ vedaguṃ bhāvitattaṃ;**</i></a><br>
<a><i>**Kuto nu dukkhā samudāgatā ime,**</i></a><br>
<a><i>**Ye keci lokasmimanekarūpā. (1)**</i></a></p>
</blockquote>
<p><a data-ref="sc2, ms25Cn_363"><i>**Pucchāmi taṃ bhagavā brūhi metan**ti.</i></a> <a><i>**Pucchāmī**ti tisso pucchā—</i></a> <a><i>adiṭṭhajotanā pucchā, diṭṭhasaṃsandanā pucchā, vimaticchedanā pucchā.</i></a> <a><i>Katamā adiṭṭhajotanā pucchā?</i></a> <a><i>Pakatiyā lakkhaṇaṃ aññātaṃ hoti adiṭṭhaṃ atulitaṃ atīritaṃ avibhūtaṃ avibhāvitaṃ.</i></a> <a><i>Tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṃ pucchati—</i></a> <a><i>ayaṃ adiṭṭhajotanā pucchā.</i></a></p>
<p><a data-ref="sc3, ms25Cn_364"><i>Katamā diṭṭhasaṃsandanā pucchā?</i></a> <a><i>Pakatiyā lakkhaṇaṃ ñātaṃ hoti diṭṭhaṃ tulitaṃ tīritaṃ vibhūtaṃ vibhāvitaṃ.</i></a> <a><i>Aññehi paṇḍitehi saddhiṃ saṃsandanatthāya pañhaṃ pucchati—</i></a> <a><i>ayaṃ diṭṭhasaṃsandanā pucchā.</i></a></p>
<p><a data-ref="sc4, ms25Cn_365"><i>Katamā vimaticchedanā pucchā?</i></a> <a><i>Pakatiyā saṃsayapakkhando hoti vimatipakkhando dveḷhakajāto—</i></a> <a><i>“evaṃ nu kho, na nu kho, kiṃ nu kho, kathaṃ nu kho”ti?</i></a> <a><i>So vimaticchedanatthāya pañhaṃ pucchati—</i></a> <a><i>ayaṃ vimaticchedanā pucchā.</i></a> <a><i>Imā tisso pucchā.</i></a></p>
<p><a data-ref="sc5, ms25Cn_366"><i>Aparāpi tisso pucchā—</i></a> <a><i>manussapucchā, amanussapucchā, nimmitapucchā.</i></a> <a><i>Katamā manussapucchā?</i></a> <a><i>Manussā buddhaṃ bhagavantaṃ upasaṅkamitvā pañhaṃ pucchanti, bhikkhū pucchanti, bhikkhuniyo pucchanti, upāsakā pucchanti, upāsikāyo pucchanti, rājāno pucchanti khattiyā pucchanti, brāhmaṇā pucchanti, vessā pucchanti, suddā pucchanti, gahaṭṭhā pucchanti, pabbajitā pucchanti—</i></a> <a><i>ayaṃ manussapucchā.</i></a></p>
<p><a data-ref="sc6, ms25Cn_367"><i>Katamā amanussapucchā?</i></a> <a><i>Amanussā buddhaṃ bhagavantaṃ upasaṅkamitvā pañhaṃ pucchanti, nāgā pucchanti, supaṇṇā pucchanti, yakkhā pucchanti, asurā pucchanti, gandhabbā pucchanti, mahārājāno pucchanti, indā pucchanti, brahmā pucchanti, devā pucchanti—</i></a> <a><i>ayaṃ amanussapucchā.</i></a></p>
<p><a data-ref="sc7, ms25Cn_368"><i>Katamā nimmitapucchā?</i></a> <a><i>Bhagavā rūpaṃ abhinimmināti manomayaṃ sabbaṅgapaccaṅgaṃ ahīnindriyaṃ.</i></a> <a><i>So nimmito buddhaṃ bhagavantaṃ upasaṅkamitvā pañhaṃ pucchati.</i></a> <a><i>Bhagavā visajjeti.</i></a> <a><i>Ayaṃ nimmitapucchā.</i></a> <a><i>Imā tisso pucchā.</i></a></p>
<p><a data-ref="sc8, ms25Cn_369"><i>Aparāpi tisso pucchā—</i></a> <a><i>attatthapucchā, paratthapucchā, ubhayatthapucchā …pe…</i></a> <a><i>aparāpi tisso pucchā—</i></a> <a><i>diṭṭhadhammikatthapucchā, samparāyikatthapucchā, paramatthapucchā … aparāpi tisso pucchā—</i></a> <a><i>anavajjatthapucchā, nikkilesatthapucchā, vodānatthapucchā … aparāpi tisso pucchā—</i></a> <a><i>atītapucchā, anāgatapucchā, paccuppannapucchā … aparāpi tisso pucchā—</i></a> <a><i>ajjhattapucchā, bahiddhāpucchā, ajjhattabahiddhāpucchā … aparāpi tisso pucchā—</i></a> <a><i>kusalapucchā, akusalapucchā, abyākatapucchā … aparāpi tisso pucchā—</i></a> <a><i>khandhapucchā, dhātupucchā āyatanapucchā … aparāpi tisso pucchā—</i></a> <a><i>satipaṭṭhānapucchā, sammappadhānapucchā, iddhipādapucchā … aparāpi tisso pucchā—</i></a> <a><i>indriyapucchā, balapucchā, bojjhaṅgapucchā … aparāpi tisso pucchā—</i></a> <a><i>maggapucchā, phalapucchā, nibbānapucchā ….</i></a></p>
<p><a data-ref="sc9, ms25Cn_370"><i>**Pucchāmi tan**ti pucchāmi taṃ yācāmi taṃ ajjhesāmi taṃ pasādemi taṃ “kathayassu me”ti pucchāmi taṃ.</i></a> <a><i>**Bhagavā**ti gāravādhivacanametaṃ …pe… sacchikā paññatti—</i></a> <a><i>yadidaṃ bhagavāti.</i></a> <a><i>**Brūhi metan**ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</i></a> <a><i>pucchāmi taṃ bhagavā brūhi metaṃ.</i></a></p>
<p><a data-ref="sc10, ms25Cn_371"><i>**Iccāyasmā mettagū**ti iccāti padasandhi …pe…</i></a> <a><i>iccāyasmā mettagū.</i></a></p>
<p><a data-ref="sc11, ms25Cn_372"><i>**Maññāmi taṃ vedaguṃ bhāvitattan**ti.</i></a> <a><i>**Vedagū**ti taṃ maññāmi, bhāvitattoti taṃ maññāmi, evaṃ jānāmi, evaṃ ājānāmi evaṃ paṭijānāmi evaṃ paṭivijjhāmi.</i></a> <a><i>**Vedagū bhāvitatto**ti kathañca bhagavā vedagū?</i></a> <a><i>**Vedo** vuccati catūsu maggesu ñāṇaṃ paññā paññindriyaṃ paññābalaṃ …pe…</i></a> <a><i>dhammavicayasambojjhaṅgo vīmaṃsā vipassanā sammādiṭṭhi.</i></a> <a><i>Bhagavā tehi vedehi jātijarāmaraṇassa antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto.</i></a> <a><i>Vedānaṃ vā antagatoti vedagū;</i></a> <a><i>vedehi vā antagatoti vedagū;</i></a> <a><i>sattannaṃ vā dhammānaṃ viditattā vedagū;</i></a> <a><i>sakkāyadiṭṭhi viditā hoti, vicikicchā viditā hoti, sīlabbataparāmāso vidito hoti, rāgo doso moho māno vidito hoti, viditāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.</i></a></p>
<blockquote class="gatha">
<p><a data-ref="sc12, ms25Cn_373"><i>Vedāni viceyya kevalāni,</i></a> <span class="speaker"><a><i>(sabhiyāti bhagavā)</i></a></span><br>
<a data-var="yānīdhatthi → yānipatthi (bj, sya-all); yāni atthi (si, mr)"><i>Samaṇānaṃ yānīdhatthi brāhmaṇānaṃ;</i></a><br>
<a><i>Sabbavedanāsu vītarāgo,</i></a><br>
<a><i>Sabbaṃ vedamaticca vedagū soti.</i></a></p>
</blockquote>
<p><a data-ref="sc13, ms25Cn_374"><i>Evaṃ bhagavā vedagū.</i></a></p>
<p><a data-var="bahuratano → pahūtaratano (bj)" data-ref="sc14, ms25Cn_375"><i>Kathaṃ bhagavā bhāvitatto?</i></a> <a data-var="sāgarūpamo → sāgarasamo (mr)"><i>Bhagavā bhāvitakāyo bhāvitasīlo bhāvitacitto bhāvitapañño bhāvitasatipaṭṭhāno bhāvitasammappadhāno bhāvitaiddhipādo bhāvitaindriyo bhāvitabalo bhāvitabojjhaṅgo bhāvitamaggo, pahīnakileso paṭividdhākuppo sacchikatanirodho.</i></a> <a><i>Dukkhaṃ tassa pariññātaṃ, samudayo pahīno, maggo bhāvito, nirodho sacchikato, abhiññeyyaṃ abhiññātaṃ, pariññeyyaṃ pariññātaṃ, pahātabbaṃ pahīnaṃ, bhāvetabbaṃ bhāvitaṃ, sacchikātabbaṃ sacchikataṃ, aparitto mahanto gambhīro appameyyo duppariyogāḷho bahuratano sāgarūpamo chaḷaṅgupekkhāya samannāgato hoti.</i></a></p>
<p><a data-ref="sc15, ms25Cn_376"><i>Cakkhunā rūpaṃ disvā neva sumano hoti na dummano;</i></a> <a><i>upekkhako viharati sato sampajāno.</i></a> <a><i>Sotena saddaṃ sutvā, ghānena gandhaṃ ghāyitvā, jivhāya rasaṃ sāyitvā, kāyena phoṭṭhabbaṃ phusitvā, manasā dhammaṃ viññāya neva sumano hoti na dummano;</i></a> <a><i>upekkhako viharati sato sampajāno.</i></a></p>
<p><a data-var="nābhihaṃsati → nābhipihayati (sya-all)" data-ref="sc16, ms25Cn_377"><i>Cakkhunā rūpaṃ disvā manāpaṃ rūpaṃ nābhigijjhati nābhihaṃsati na rāgaṃ janeti.</i></a> <a data-var="paneva → panetaṃ (sya-all)"><i>Tassa ṭhitova kāyo hoti, ṭhitaṃ cittaṃ ajjhattaṃ susaṇṭhitaṃ suvimuttaṃ.</i></a> <a data-var="appatiṭṭhitacitto → appatiṭṭhīnacitto (sya-all) | alīnamanaso → ādinamanaso (sya-all)"><i>Cakkhunā kho paneva rūpaṃ disvā amanāpaṃ na maṅku hoti appatiṭṭhitacitto alīnamanaso abyāpannacetaso.</i></a> <a><i>Tassa ṭhitova kāyo hoti ṭhitaṃ cittaṃ ajjhattaṃ susaṇṭhitaṃ suvimuttaṃ.</i></a> <a><i>Sotena saddaṃ sutvā …pe…</i></a> <a><i>ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya manāpaṃ nābhigijjhati nābhihaṃsati na rāgaṃ janeti.</i></a> <a><i>Tassa ṭhitova kāyo hoti ṭhitaṃ cittaṃ ajjhattaṃ susaṇṭhitaṃ suvimuttaṃ.</i></a> <a><i>Manasāyeva kho pana dhammaṃ viññāya amanāpaṃ na maṅku hoti.</i></a> <a><i>Appatiṭṭhitacitto alīnamanaso abyāpannacetaso tassa ṭhitova kāyo hoti ṭhitaṃ cittaṃ ajjhattaṃ susaṇṭhitaṃ suvimuttaṃ.</i></a></p>
<p><a data-ref="sc17, ms25Cn_378"><i>Cakkhunā rūpaṃ disvā manāpāmanāpesu rūpesu ṭhitova kāyo hoti ṭhitaṃ cittaṃ ajjhattaṃ susaṇṭhitaṃ suvimuttaṃ.</i></a> <a><i>Sotena saddaṃ sutvā …pe…</i></a> <a><i>manasā dhammaṃ viññāya manāpāmanāpesu dhammesu ṭhitova kāyo hoti ṭhitaṃ cittaṃ ajjhattaṃ susaṇṭhitaṃ suvimuttaṃ.</i></a></p>
<p><a data-var="dussanīye → dosanīye (bj, sya-all, mr)" data-ref="sc18, ms25Cn_379"><i>Cakkhunā rūpaṃ disvā rajanīye na rajjati, dussanīye na dussati, mohanīye na muyhati, kopanīye na kuppati, madanīye na majjati, kilesanīye na kilissati.</i></a> <a><i>Sotena saddaṃ sutvā …pe…</i></a> <a><i>manasā dhammaṃ viññāya rajanīye na rajjati, dussanīye na dussati, mohanīye na muyhati, kopanīye na kuppati, madanīye na majjati, kilesanīye na kilissati.</i></a></p>
<p><a data-var="anūpayo → anupayo (bj, sya-all); anusayo (mr)" data-ref="sc19, ms25Cn_380"><i>Diṭṭhe diṭṭhamatto, sute sutamatto, mute mutamatto, viññāte viññātamatto.</i></a> <a data-var="anūpayo → anupayo (bj, sya-all); anusayo (mr)"><i>Diṭṭhe na limpati, sute na limpati, mute na limpati, viññāte na limpati.</i></a> <a><i>Diṭṭhe anūpayo anapāyo anissito appaṭibaddho vippamutto visaññutto vimariyādikatena cetasā viharati.</i></a> <a><i>Sute …pe…</i></a> <a><i>mute … viññāte anūpayo anapāyo anissito appaṭibaddho vippamutto visaññutto vimariyādikatena cetasā viharati.</i></a></p>
<p><a data-ref="sc20, ms25Cn_381"><i>Saṃvijjati bhagavato cakkhu, passati bhagavā cakkhunā rūpaṃ, chandarāgo bhagavato natthi, suvimuttacitto bhagavā.</i></a> <a><i>Saṃvijjati bhagavato sotaṃ, suṇāti bhagavā sotena saddaṃ, chandarāgo bhagavato natthi, suvimuttacitto bhagavā.</i></a> <a><i>Saṃvijjati bhagavato ghānaṃ, ghāyati bhagavā ghānena gandhaṃ, chandarāgo bhagavato natthi, suvimuttacitto bhagavā.</i></a> <a><i>Saṃvijjati bhagavato jivhā, sāyati bhagavā jivhāya rasaṃ, chandarāgo bhagavato natthi, suvimuttacitto bhagavā.</i></a> <a><i>Saṃvijjati bhagavato kāyo, phusati bhagavā kāyena phoṭṭhabbaṃ, chandarāgo bhagavato natthi, suvimuttacitto bhagavā.</i></a> <a><i>Saṃvijjati bhagavato mano, vijānāti bhagavā manasā dhammaṃ, chandarāgo bhagavato natthi, suvimuttacitto bhagavā.</i></a></p>
<p><a data-var="Cakkhu → cakkhuṃ (bj) | bhagavato → bhagavatā (sya-all)" data-ref="sc21, ms25Cn_382"><i>Cakkhu rūpārāmaṃ rūparataṃ rūpasammuditaṃ, taṃ bhagavato dantaṃ guttaṃ rakkhitaṃ saṃvutaṃ;</i></a> <a><i>tassa ca saṃvarāya dhammaṃ deseti.</i></a> <a><i>Sotaṃ saddārāmaṃ saddarataṃ …pe…</i></a> <a><i>ghānaṃ gandhārāmaṃ gandharataṃ … jivhā rasārāmā rasaratā rasasammuditā, sā bhagavato dantā guttā rakkhitā saṃvutā;</i></a> <a><i>tassa ca saṃvarāya dhammaṃ deseti.</i></a> <a><i>Kāyo phoṭṭhabbārāmo phoṭṭhabbarato phoṭṭhabbasammudito … mano dhammārāmo dhammarato dhammasammudito, so bhagavato danto gutto rakkhito saṃvuto;</i></a> <a><i>tassa ca saṃvarāya dhammaṃ deseti—</i></a></p>
<blockquote class="gatha">
<p><a data-ref="sc22, ms25Cn_383"><i>“Dantaṃ nayanti samitiṃ,</i></a><br>
<a><i>dantaṃ rājābhirūhati;</i></a><br>
<a><i>Danto seṭṭho manussesu,</i></a><br>
<a><i>yotivākyaṃ titikkhati.</i></a></p>
<p><a data-ref="sc23, ms25Cn_384"><i>Varamassatarā dantā,</i></a><br>
<a data-var="ca → ājāniyāva (sya-all)"><i>ājānīyā ca sindhavā;</i></a><br>
<a data-var="Kuñjarā ca → kuñjarāva (sya-all)"><i>Kuñjarā ca mahānāgā,</i></a><br>
<a><i>attadanto tato varaṃ.</i></a></p>
<p><a data-ref="sc24, ms25Cn_385"><i>Na hi etehi yānehi,</i></a><br>
<a><i>gaccheyya agataṃ disaṃ;</i></a><br>
<a><i>Yathāttanā sudantena,</i></a><br>
<a><i>danto dantena gacchati.</i></a></p>
<p><a data-ref="sc25, ms25Cn_386"><i>Vidhāsu na vikampanti,</i></a><br>
<a><i>vippamuttā punabbhavā;</i></a><br>
<a><i>Dantabhūmiṃ anuppattā,</i></a><br>
<a><i>te loke vijitāvino.</i></a></p>
<p><a data-ref="sc26, ms25Cn_387"><i>Yassindriyāni bhāvitāni,</i></a><br>
<a><i>Ajjhattañca bahiddhā ca sabbaloke;</i></a><br>
<a><i>Nibbijjha imaṃ parañca lokaṃ,</i></a><br>
<a data-var="bhāvito → bhāvitatto (bj) | sa danto”ti → sudantoti (sya-all)"><i>Kālaṃ kaṅkhati bhāvito sa danto”ti.</i></a></p>
</blockquote>
<p><a data-ref="sc27, ms25Cn_388"><i>Evaṃ bhagavā bhāvitattoti **maññāmi taṃ vedaguṃ bhāvitattaṃ.**</i></a></p>
<p><a data-var="jātassūpanibandhakaṃ → jātassupanibandhataṃ (bj)" data-ref="sc28, ms25Cn_389"><i>**Kuto nu dukkhā samudāgatā ime**ti.</i></a> <a data-var="parādheyyakaṃ → parādheyyataṃ (bj)"><i>**Kuto nū**ti saṃsayapucchā vimatipucchā dveḷhakapucchā anekaṃsapucchā—</i></a> <a><i>“evaṃ nu kho, na nu kho, kiṃ nu kho, kathaṃ nu kho”ti—</i></a> <a><i>kuto nu.</i></a> <a data-var="ḍāho → ḍaho (bj, sya-all)"><i>**Dukkhā**ti jātidukkhaṃ, jarādukkhaṃ, byādhidukkhaṃ, maraṇadukkhaṃ, sokaparidevadukkhadomanassupāyāsadukkhaṃ, nerayikaṃ dukkhaṃ, tiracchānayonikaṃ dukkhaṃ, pettivisayikaṃ dukkhaṃ, mānusikaṃ dukkhaṃ, gabbhokkantimūlakaṃ dukkhaṃ, gabbhaṭṭhitimūlakaṃ dukkhaṃ, gabbhavuṭṭhānamūlakaṃ dukkhaṃ, jātassūpanibandhakaṃ dukkhaṃ, jātassa parādheyyakaṃ dukkhaṃ, attūpakkamaṃ dukkhaṃ, parūpakkamaṃ dukkhaṃ, dukkhadukkhaṃ, saṅkhāradukkhaṃ, vipariṇāmadukkhaṃ, cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṃ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṃ madhumeho aṃsā piḷakā bhagandalā pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā sītaṃ uṇhaṃ jighacchā pipāsā uccāro passāvo ḍaṃsamakasavātātapasarīsapasamphassaṃ dukkhaṃ, mātumaraṇaṃ dukkhaṃ, pitumaraṇaṃ dukkhaṃ, bhātumaraṇaṃ dukkhaṃ, bhaginimaraṇaṃ dukkhaṃ, puttamaraṇaṃ dukkhaṃ, dhītumaraṇaṃ dukkhaṃ, ñātibyasanaṃ dukkhaṃ, rogabyasanaṃ dukkhaṃ, bhogabyasanaṃ dukkhaṃ, sīlabyasanaṃ dukkhaṃ, diṭṭhibyasanaṃ dukkhaṃ;</i></a> <a><i>yesaṃ dhammānaṃ ādito samudāgamanaṃ paññāyati, atthaṅgamato nirodho paññāyati, kammasannissito vipāko, vipākasannissitaṃ kammaṃ, nāmasannissitaṃ rūpaṃ, rūpasannissitaṃ nāmaṃ, jātiyā anugataṃ, jarāya anusaṭaṃ, byādhinā abhibhūtaṃ, maraṇena abbhāhataṃ, dukkhe patiṭṭhitaṃ, atāṇaṃ aleṇaṃ asaraṇaṃ asaraṇībhūtaṃ—</i></a> <a><i>ime vuccanti dukkhā.</i></a> <a><i>Ime dukkhā kuto samudāgatā kuto jātā kuto sañjātā kuto nibbattā kuto abhinibbattā kuto pātubhūtā kiṃnidānā kiṃsamudayā kiṃjātikā kiṃpabhavāti, imesaṃ dukkhānaṃ mūlaṃ pucchati hetuṃ pucchati nidānaṃ pucchati sambhavaṃ pucchati pabhavaṃ pucchati samuṭṭhānaṃ pucchati āhāraṃ pucchati ārammaṇaṃ pucchati paccayaṃ pucchati samudayaṃ pucchati papucchati yācati ajjhesati pasādetīti—</i></a> <a><i>kuto nu dukkhā samudāgatā ime.</i></a></p>
<p><a data-ref="sc29, ms25Cn_390"><i>**Ye keci lokasmimanekarūpā**ti.</i></a> <a><i>**Ye kecī**ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—</i></a> <a><i>ye kecīti.</i></a> <a><i>**Lokasmin**ti apāyaloke manussaloke devaloke khandhaloke dhātuloke āyatanaloke.</i></a> <a><i>**Anekarūpā**ti anekavidhā nānāppakārā dukkhāti—</i></a> <a><i>ye keci lokasmimanekarūpā.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc30, ms25Cn_391"><i>“Pucchāmi taṃ bhagavā brūhi metaṃ,</i></a> <span class="speaker"><a><i>(iccāyasmā mettagū)</i></a></span><br>
<a><i>Maññāmi taṃ vedaguṃ bhāvitattaṃ;</i></a><br>
<a><i>Kuto nu dukkhā samudāgatā ime,</i></a><br>
<a><i>Ye keci lokasmimanekarūpā”ti.</i></a></p>
</blockquote>
<hr>
<blockquote class="gatha">
<p><a data-ref="sc31, ms25Cn_392, msdiv19"><i>**Dukkhassa ve maṃ pabhavaṃ apucchasi,**</i></a> <span class="speaker"><a><i>(mettagūti bhagavā)</i></a></span><br>
<a><i>**Taṃ te pavakkhāmi yathā pajānaṃ;**</i></a><br>
<a><i>**Upadhinidānā pabhavanti dukkhā,**</i></a><br>
<a><i>**Ye keci lokasmimanekarūpā. (2)**</i></a></p>
</blockquote>
<p><a data-ref="sc32, ms25Cn_393"><i>**Dukkhassa ve maṃ pabhavaṃ apucchasī**ti.</i></a> <a><i>**Dukkhassā**ti jātidukkhassa jarādukkhassa byādhidukkhassa maraṇadukkhassa sokaparidevadukkhadomanassupāyāsadukkhassa.</i></a> <a><i>**Pabhavaṃ apucchasī**ti dukkhassa mūlaṃ pucchasi hetuṃ pucchasi nidānaṃ pucchasi sambhavaṃ pucchasi pabhavaṃ pucchasi samuṭṭhānaṃ pucchasi āhāraṃ pucchasi ārammaṇaṃ pucchasi paccayaṃ pucchasi samudayaṃ pucchasi yācasi ajjhesasi pasādesīti—</i></a> <a><i>dukkhassa ve maṃ pabhavaṃ apucchasi.</i></a> <a><i>**Mettagū**ti bhagavā taṃ brāhmaṇaṃ nāmena ālapati.</i></a> <a><i>**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—</i></a> <a><i>mettagūti bhagavā.</i></a></p>
<p><a data-var="na piṭakasampadāya → na piṭakasampadānena (bj, mr)" data-ref="sc33, ms25Cn_394"><i>**Taṃ te pavakkhāmi yathā pajānan**ti.</i></a> <a><i>**Tan**ti dukkhassa mūlaṃ pavakkhāmi hetuṃ pavakkhāmi nidānaṃ pavakkhāmi sambhavaṃ pavakkhāmi pabhavaṃ pavakkhāmi samuṭṭhānaṃ pavakkhāmi āhāraṃ pavakkhāmi ārammaṇaṃ pavakkhāmi paccayaṃ pavakkhāmi samudayaṃ pavakkhāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsessāmīti—</i></a> <a><i>taṃ te pavakkhāmi.</i></a> <a><i>**Yathā pajānan**ti yathā pajānanto ājānanto vijānanto paṭivijānanto paṭivijjhanto.</i></a> <a><i>Na itihītihaṃ na itikirāya na paramparāya na piṭakasampadāya na takkahetu na nayahetu na ākāraparivitakkena na diṭṭhinijjhānakkhantiyā sāmaṃ sayamabhiññātaṃ attapaccakkhadhammaṃ taṃ kathayissāmīti—</i></a> <a><i>taṃ te pavakkhāmi yathā pajānaṃ.</i></a></p>
<p><a data-var="dukkhamanaṭṭhena → dukkhamanatthena (bj); dukkhaṭṭhena (sya-all)" data-ref="sc34, ms25Cn_395"><i>**Upadhinidānā pabhavanti dukkhā**ti.</i></a> <a><i>**Upadhī**ti dasa upadhī—</i></a> <a><i>taṇhūpadhi, diṭṭhūpadhi, kilesūpadhi, kammūpadhi, duccaritūpadhi, āhārūpadhi, paṭighūpadhi, catasso upādinnadhātuyo upadhī, cha ajjhattikāni āyatanāni upadhī, cha viññāṇakāyā upadhī, sabbampi dukkhaṃ dukkhamanaṭṭhena upadhi.</i></a> <a><i>Ime vuccanti dasa upadhī.</i></a> <a><i>**Dukkhā**ti jātidukkhaṃ jarādukkhaṃ byādhidukkhaṃ maraṇadukkhaṃ sokaparidevadukkhadomanassupāyāsadukkhaṃ nerayikaṃ dukkhaṃ …pe…</i></a> <a><i>diṭṭhibyasanaṃ dukkhaṃ.</i></a> <a><i>Yesaṃ dhammānaṃ ādito samudāgamanaṃ paññāyati, atthaṅgamato nirodho paññāyati, kammasannissito vipāko, vipākasannissitaṃ kammaṃ, nāmasannissitaṃ rūpaṃ, rūpasannissitaṃ nāmaṃ, jātiyā anugataṃ, jarāya anusaṭaṃ, byādhinā abhibhūtaṃ, maraṇena abbhāhataṃ, dukkhe patiṭṭhitaṃ, atāṇaṃ aleṇaṃ asaraṇaṃ asaraṇībhūtaṃ—</i></a> <a><i>ime vuccanti dukkhā.</i></a> <a><i>Ime dukkhā upadhinidānā upadhihetukā upadhipaccayā upadhikāraṇā honti pabhavanti sambhavanti jāyanti sañjāyanti nibbattanti pātubhavantīti—</i></a> <a><i>upadhinidānā pabhavanti dukkhā.</i></a></p>
<p><a data-ref="sc35, ms25Cn_396"><i>**Ye keci lokasmimanekarūpā**ti.</i></a> <a><i>**Ye kecī**ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—</i></a> <a><i>ye kecīti.</i></a> <a><i>**Lokasmin**ti apāyaloke manussaloke devaloke khandhaloke dhātuloke āyatanaloke.</i></a> <a><i>**Anekarūpā**ti anekavidhā nānappakārā dukkhāti—</i></a> <a><i>ye keci lokasmimanekarūpā.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc36, ms25Cn_397"><i>“Dukkhassa ve maṃ pabhavaṃ apucchasi,</i></a> <span class="speaker"><a><i>(mettagūti bhagavā)</i></a></span><br>
<a><i>Taṃ te pavakkhāmi yathā pajānaṃ;</i></a><br>
<a><i>Upadhinidānā pabhavanti dukkhā,</i></a><br>
<a><i>Ye keci lokasmimanekarūpā”ti.</i></a></p>
</blockquote>
<hr>
<blockquote class="gatha">
<p><a data-ref="sc37, ms25Cn_398, msdiv20"><i>**Yo ve avidvā upadhiṃ karoti,**</i></a><br>
<a><i>**Punappunaṃ dukkhamupeti mando;**</i></a><br>
<a><i>**Tasmā pajānaṃ upadhiṃ na kayirā,**</i></a><br>
<a><i>**Dukkhassa jātippabhavānupassī. (3)**</i></a></p>
</blockquote>
<p><a data-var="upadhī → upadhiṃ (bj)" data-ref="sc38, ms25Cn_399"><i>**Yo ve avidvā upadhiṃ karotī**ti.</i></a> <a><i>**Yo**ti yo yādiso yathāyutto yathāvihito yathāpakāro yaṃṭhānappatto yaṃdhammasamannāgato khattiyo vā brāhmaṇo vā vesso vā suddo vā gahaṭṭho vā pabbajito vā devo vā manusso vā.</i></a> <a><i>**Avidvā**ti avijjāgato aññāṇī avibhāvī duppañño.</i></a> <a><i>**Upadhiṃ karotī**ti taṇhūpadhiṃ karoti, diṭṭhūpadhiṃ karoti, kilesūpadhiṃ karoti, kammūpadhiṃ karoti, duccaritūpadhiṃ karoti, āhārūpadhiṃ karoti, paṭighūpadhiṃ karoti, catasso upādinnadhātuyo upadhī karoti, cha ajjhattikāni āyatanāni upadhī karoti, cha viññāṇakāye upadhī karoti janeti sañjaneti nibbatteti abhinibbattetīti—</i></a> <a><i>avidvā upadhiṃ karoti.</i></a></p>
<p><a data-ref="sc39, ms25Cn_400"><i>**Punappunaṃ dukkhamupeti mando**ti punappunaṃ jātidukkhaṃ jarādukkhaṃ byādhidukkhaṃ maraṇadukkhaṃ sokaparidevadukkhadomanassupāyāsadukkhaṃ eti samupeti upagacchati gaṇhāti parāmasati abhinivisatīti—</i></a> <a><i>punappunaṃ dukkhamupeti.</i></a> <a><i>**Mando**ti mando momuho avidvā avijjāgato aññāṇī avibhāvī duppaññoti—</i></a> <a><i>punappunaṃ dukkhamupeti mando.</i></a></p>
<p><a data-ref="sc40, ms25Cn_401"><i>**Tasmā pajānaṃ upadhiṃ na kayirā**ti.</i></a> <a><i>**Tasmā**ti taṃkāraṇā taṃhetu tappaccayā taṃnidānā etaṃ ādīnavaṃ sampassamāno upadhīsūti tasmā.</i></a> <a><i>**Pajānan**ti pajānanto ājānanto vijānanto paṭivijānanto paṭivijjhanto, “sabbe saṅkhārā aniccā”ti pajānanto ājānanto vijānanto paṭivijānanto paṭivijjhanto,</i></a> <a><i>“sabbe saṅkhārā dukkhā”ti …pe…</i></a> <a><i>“sabbe dhammā anattā”ti …pe…</i></a> <a><i>“yaṃ kiñci samudayadhammaṃ sabbaṃ taṃ nirodhadhamman”ti pajānanto ājānanto vijānanto paṭivijānanto paṭivijjhanto.</i></a> <a><i>**Upadhiṃ na kayirā**ti taṇhūpadhiṃ na kareyya, diṭṭhūpadhiṃ na kareyya, kilesūpadhiṃ na kareyya, duccaritūpadhiṃ na kareyya, āhārūpadhiṃ na kareyya, paṭighūpadhiṃ na kareyya, catasso upādinnadhātuyo upadhī na kareyya, cha ajjhattikāni āyatanāni upadhī na kareyya, cha viññāṇakāye upadhī na kareyya, na janeyya na sañjaneyya na nibbatteyya nābhinibbatteyyāti—</i></a> <a><i>tasmā pajānaṃ upadhiṃ na kayirā.</i></a></p>
<p><a data-ref="sc41, ms25Cn_402"><i>**Dukkhassā**ti jātidukkhassa jarādukkhassa byādhidukkhassa maraṇadukkhassa sokaparidevadukkhadomanassupāyāsadukkhassa.</i></a> <a><i>**Pabhavānupassī**ti dukkhassa mūlānupassī hetānupassī nidānānupassī sambhavānupassī pabhavānupassī samuṭṭhānānupassī āhārānupassī ārammaṇānupassī paccayānupassī samudayānupassī.</i></a> <a><i>**Anupassanā** vuccati ñāṇaṃ.</i></a> <a><i>Yā paññā pajānanā …pe… amoho dhammavicayo sammādiṭṭhi.</i></a> <a><i>Imāya anupassanāya paññāya upeto hoti samupeto upāgato samupāgato upapanno samupapanno samannāgato.</i></a> <a><i>So vuccati anupassīti—</i></a> <a><i>dukkhassa jātippabhavānupassī.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc42, ms25Cn_403"><i>“Yo ve avidvā upadhiṃ karoti,</i></a><br>
<a><i>Punappunaṃ dukkhamupeti mando;</i></a><br>
<a><i>Tasmā pajānaṃ upadhiṃ na kayirā,</i></a><br>
<a><i>Dukkhassa jātippabhavānupassī”ti.</i></a></p>
</blockquote>
<hr>
<blockquote class="gatha">
<p><a data-ref="sc43, ms25Cn_404, msdiv21"><i>**Yaṃ taṃ apucchimha akittayī no,**</i></a><br>
<a><i>**Aññaṃ taṃ pucchāma tadiṅgha brūhi;**</i></a><br>
<a><i>**Kathaṃ nu dhīrā vitaranti oghaṃ,**</i></a><br>
<a data-var="jaraṃ → jātijaraṃ (bj, pts-vp-pli1)"><i>**Jātiṃ jaraṃ sokapariddavañca;**</i></a><br>
<a><i>**Taṃ me munī sādhu viyākarohi,**</i></a><br>
<a><i>**Tathā hi te vidito esa dhammo. (4)**</i></a></p>
</blockquote>
<p><a data-var="kittitaṃ → akitti taṃ (sya-all)" data-ref="sc44, ms25Cn_405"><i>**Yaṃ taṃ apucchimha akittayī no**ti yaṃ taṃ apucchimha ayācimha ajjhesimha pasādayimha.</i></a> <a data-var="pakittitaṃ → idaṃ padaṃ bj, sya-all potthakesu | paññapitaṃ → paññāpitaṃ (mr)"><i>**Akittayī no**ti kittitaṃ pakittitaṃ ācikkhitaṃ desitaṃ paññapitaṃ paṭṭhapitaṃ vivaritaṃ vibhattaṃ uttānīkataṃ pakāsitanti—</i></a> <a><i>yaṃ taṃ apucchimha akittayī no.</i></a></p>
<p><a data-ref="sc45, ms25Cn_406"><i>**Aññaṃ taṃ pucchāma tadiṅgha brūhī**ti aññaṃ taṃ pucchāma, aññaṃ taṃ yācāma, aññaṃ taṃ ajjhesāma, aññaṃ taṃ pasādema, uttari taṃ pucchāma.</i></a> <a><i>**Tadiṅgha brūhī**ti iṅgha brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</i></a> <a><i>aññaṃ taṃ pucchāma tadiṅgha brūhi.</i></a></p>
<p><a data-var="palāpo → lāpo palāpo (sya-all)" data-ref="sc46, ms25Cn_407"><i>**Kathaṃ nu dhīrā vitaranti oghaṃ, jātiṃ jaraṃ sokapariddavañcā**ti.</i></a> <a data-var="lālappanā lālappitattaṃ → lālappāyanā lālappāyittaṃ (cck); lālappāyanā lālappāyitattaṃ (sya1ed, sya2ed, pts-vp-pli1)"><i>**Kathaṃ nū**ti saṃsayapucchā vimatipucchā dveḷhakapucchā anekaṃsapucchā—</i></a> <a><i>“evaṃ nu kho, nanu kho, kiṃ nu kho, kathaṃ nu kho”ti—</i></a> <a><i>kathaṃ nu.</i></a> <a><i>**Dhīrā**ti dhīrā paṇḍitā paññavanto buddhimanto ñāṇino vibhāvino medhāvino.</i></a> <a><i>**Oghan**ti kāmoghaṃ bhavoghaṃ diṭṭhoghaṃ avijjoghaṃ.</i></a> <a><i>**Jātī**ti yā tesaṃ tesaṃ sattānaṃ tamhi tamhi sattanikāye jāti sañjāti okkanti nibbatti abhinibbatti khandhānaṃ pātubhāvo āyatanānaṃ paṭilābho.</i></a> <a><i>**Jarā**ti yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko.</i></a> <a><i>**Soko**ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena vā samannāgatassa aññataraññatarena dukkhadhammena vā phuṭṭhassa soko socanā socitattaṃ antosoko antoparisoko antoḍāho antopariḍāho cetaso parijjhāyanā domanassaṃ sokasallaṃ.</i></a> <a><i>**Paridevo**ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena vā samannāgatassa aññataraññatarena dukkhadhammena vā phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappanā lālappitattaṃ.</i></a></p>
<p><a data-ref="sc47, ms25Cn_408"><i>**Kathaṃ nu dhīrā vitaranti oghaṃ, jātiṃ jaraṃ sokapariddavañcā**ti dhīrā kathaṃ oghañca jātiñca jarañca sokañca paridevañca taranti uttaranti pataranti samatikkamanti vītivattantīti—</i></a> <a><i>kathaṃ nu dhīrā vitaranti oghaṃ, jātiṃ jaraṃ sokapariddavañca.</i></a></p>
<p><a data-ref="sc48, ms25Cn_409"><i>**Taṃ me munī sādhu viyākarohī**ti.</i></a> <a><i>**Tan**ti yaṃ pucchāmi yaṃ yācāmi yaṃ ajjhesāmi yaṃ pasādemi.</i></a> <a><i>**Munī**ti monaṃ vuccati ñāṇaṃ.</i></a> <a><i>Yā paññā pajānanā …pe… amoho dhammavicayo sammādiṭṭhi.</i></a> <a><i>Bhagavā tena ñāṇena samannāgato muni monappatto.</i></a> <a><i>Tīṇi moneyyāni—</i></a> <a><i>kāyamoneyyaṃ vacīmoneyyaṃ manomoneyyaṃ.</i></a></p>
<p><a data-ref="sc49, ms25Cn_410"><i>Katamaṃ kāyamoneyyaṃ?</i></a> <a><i>Tividhānaṃ kāyaduccaritānaṃ pahānaṃ kāyamoneyyaṃ.</i></a> <a><i>Tividhaṃ kāyasucaritaṃ kāyamoneyyaṃ.</i></a> <a><i>Kāyārammaṇe ñāṇaṃ kāyamoneyyaṃ.</i></a> <a><i>Kāyapariññā kāyamoneyyaṃ.</i></a> <a><i>Pariññāsahagato maggo kāyamoneyyaṃ.</i></a> <a><i>Kāye chandarāgassa pahānaṃ kāyamoneyyaṃ.</i></a> <a><i>Kāyasaṅkhāranirodho catutthajjhānasamāpatti kāyamoneyyaṃ.</i></a> <a><i>Idaṃ kāyamoneyyaṃ.</i></a></p>
<p><a data-ref="sc50, ms25Cn_411"><i>Katamaṃ vacīmoneyyaṃ?</i></a> <a><i>Catubbidhānaṃ vacīduccaritānaṃ pahānaṃ vacīmoneyyaṃ.</i></a> <a><i>Catubbidhaṃ vacīsucaritaṃ vacīmoneyyaṃ.</i></a> <a><i>Vācārammaṇe ñāṇaṃ vacīmoneyyaṃ.</i></a> <a><i>Vācāpariññā vacīmoneyyaṃ.</i></a> <a><i>Pariññāsahagato maggo vacīmoneyyaṃ.</i></a> <a><i>Vācāya chandarāgassa pahānaṃ vacīmoneyyaṃ.</i></a> <a><i>Vacīsaṅkhāranirodho dutiyajjhānasamāpatti vacīmoneyyaṃ.</i></a> <a><i>Idaṃ vacīmoneyyaṃ.</i></a></p>
<p><a data-ref="sc51, ms25Cn_412"><i>Katamaṃ manomoneyyaṃ?</i></a> <a><i>Tividhānaṃ manoduccaritānaṃ pahānaṃ manomoneyyaṃ.</i></a> <a><i>Tividhaṃ manosucaritaṃ manomoneyyaṃ.</i></a> <a><i>Cittārammaṇe ñāṇaṃ manomoneyyaṃ.</i></a> <a><i>Cittapariññā manomoneyyaṃ.</i></a> <a><i>Pariññāsahagato maggo manomoneyyaṃ.</i></a> <a><i>Citte chandarāgassa pahānaṃ manomoneyyaṃ.</i></a> <a><i>Cittasaṅkhāranirodho saññāvedayitanirodhasamāpatti manomoneyyaṃ.</i></a> <a><i>Idaṃ manomoneyyaṃ.</i></a></p>
<blockquote class="gatha">
<p><a data-var="vacīmuniṃ → vācāmuniṃ (bahūsu)" data-ref="sc52, ms25Cn_413"><i>Kāyamuniṃ vacīmuniṃ,</i></a><br>
<a><i>manomunimanāsavaṃ;</i></a><br>
<a><i>Muniṃ moneyyasampannaṃ,</i></a><br>
<a><i>āhu sabbappahāyinaṃ.</i></a></p>
<p><a data-ref="sc53, ms25Cn_414"><i>Kāyamuniṃ vacīmuniṃ,</i></a><br>
<a><i>manomunimanāsavaṃ;</i></a><br>
<a><i>Muniṃ moneyyasampannaṃ,</i></a><br>
<a><i>āhu ninhātapāpakanti.</i></a></p>
</blockquote>
<p><a data-var="munino → munayo (sya-all)" data-ref="sc54, ms25Cn_415"><i>Imehi tīhi moneyyehi dhammehi samannāgatā.</i></a> <a data-var="sekhamunino → sekkhamunino (sya-all, mr)"><i>Cha munino—</i></a> <a><i>agāramunino, anagāramunino, sekhamunino, asekhamunino, paccekamunino munimuninoti.</i></a> <a><i>Katame agāramunino?</i></a> <a><i>Ye te agārikā diṭṭhapadā viññātasāsanā—</i></a> <a><i>ime agāramunino.</i></a> <a><i>Katame anagāramunino?</i></a> <a><i>Ye te pabbajitā diṭṭhapadā viññātasāsanā—</i></a> <a><i>ime anagāramunino.</i></a> <a><i>Satta sekhā sekhamunino.</i></a> <a><i>Arahanto asekhamunino.</i></a> <a><i>Paccekasambuddhā paccekamunino.</i></a> <a><i>Tathāgatā arahanto sammāsambuddhā munimunino.</i></a></p>
<blockquote class="gatha">
<p><a data-var="munī → muni (bj, sya-all, mr)" data-ref="sc55, ms25Cn_416"><i>Na monena munī hoti,</i></a><br>
<a><i>mūḷharūpo aviddasu;</i></a><br>
<a><i>Yo ca tulaṃva paggayha,</i></a><br>
<a><i>varamādāya paṇḍito.</i></a></p>
<p><a data-ref="sc56, ms25Cn_417"><i>Pāpāni parivajjeti,</i></a><br>
<a><i>sa munī tena so muni;</i></a><br>
<a><i>Yo munāti ubho loke,</i></a><br>
<a><i>muni tena pavuccati.</i></a></p>
<p><a data-ref="sc57, ms25Cn_418"><i>Asatañca satañca ñatvā dhammaṃ,</i></a><br>
<a><i>Ajjhattaṃ bahiddhā ca sabbaloke;</i></a><br>
<a data-var="pūjanīyo → pūjito (bj, sya-all, mr)"><i>Devamanussehi pūjanīyo,</i></a><br>
<a data-var="Saṅgajālamaticca → yo so saṅgajālamaticca (sya-all)"><i>Saṅgajālamaticca so munīti.</i></a></p>
</blockquote>
<p><a data-var="ācikkhāhi → ācikkha (bj)" data-ref="sc58, ms25Cn_419"><i>**Sādhu viyākarohī**ti taṃ sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</i></a> <a><i>taṃ me munī sādhu viyākarohi.</i></a> <a><i>**Tathā hi te vidito esa dhammo**ti tathā hi te vidito tulito tīrito vibhūto vibhāvito esa dhammoti—</i></a> <a><i>tathā hi te vidito esa dhammo.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc59, ms25Cn_420"><i>“Yaṃ taṃ apucchimha akittayī no,</i></a><br>
<a><i>Aññaṃ taṃ pucchāma tadiṅgha brūhi;</i></a><br>
<a><i>Kathaṃ nu dhīrā vitaranti oghaṃ,</i></a><br>
<a><i>Jātiṃ jaraṃ sokapariddavañca;</i></a><br>
<a><i>Taṃ me munī sādhu viyākarohi,</i></a><br>
<a><i>Tathā hi te vidito esa dhammo”ti.</i></a></p>
</blockquote>
<hr>
<blockquote class="gatha">
<p><a data-ref="sc60, ms25Cn_421, msdiv22"><i>**Kittayissāmi te dhammaṃ,**</i></a> <span class="speaker"><a><i>(mettagūti bhagavā)</i></a></span><br>
<a data-var="anītihaṃ → anitīhaṃ (bj)"><i>**Diṭṭhe dhamme anītihaṃ;**</i></a><br>
<a><i>**Yaṃ viditvā sato caraṃ,**</i></a><br>
<a><i>**Tare loke visattikaṃ. (5)**</i></a></p>
</blockquote>
<p><a data-ref="sc61, ms25Cn_422"><i>**Kittayissāmi te dhamman**ti.</i></a> <a><i>**Dhamman**ti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṃ aṭṭhaṅgikaṃ maggaṃ, nibbānañca, nibbānagāminiñca paṭipadaṃ kittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsissāmīti—</i></a> <a><i>kittayissāmi te dhammaṃ.</i></a> <a><i>**Mettagū**ti bhagavā taṃ brāhmaṇaṃ nāmena ālapati.</i></a></p>
<p><a data-var="kathayissāmi → kittayissāmi (bj)" data-ref="sc62, ms25Cn_423"><i>**Diṭṭhe dhamme anītihan**ti.</i></a> <a data-var="opaneyyikaṃ → opanayikaṃ (bj, sya-all)"><i>**Diṭṭhe dhamme**ti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhamme sabbe saṅkhārā aniccāti …pe…</i></a> <a><i>yaṃ kiñci samudayadhammaṃ sabbaṃ taṃ nirodhadhammanti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhammeti—</i></a> <a><i>evampi diṭṭhe dhamme kathayissāmi.</i></a> <a><i>Atha vā dukkhe diṭṭhe dukkhaṃ kathayissāmi, samudaye diṭṭhe samudayaṃ kathayissāmi, magge diṭṭhe maggaṃ kathayissāmi, nirodhe diṭṭhe nirodhaṃ kathayissāmīti—</i></a> <a><i>evampi diṭṭhe dhamme kathayissāmi.</i></a> <a><i>Atha vā diṭṭhe dhamme sandiṭṭhikaṃ akālikaṃ ehipassikaṃ opaneyyikaṃ paccattaṃ veditabbaṃ viññūhīti—</i></a> <a><i>evampi diṭṭhe dhamme kathayissāmīti diṭṭhe dhamme.</i></a> <a><i>**Anītihan**ti na itihītihaṃ na itikirāya na paramparāya na piṭakasampadāya na takkahetu na nayahetu na ākāraparivitakkena na diṭṭhinijjhānakkhantiyā, sāmaṃ sayamabhiññātaṃ attapaccakkhadhammaṃ, taṃ kathayissāmīti—</i></a> <a><i>diṭṭhe dhamme anītihaṃ.</i></a></p>
<p><a data-ref="sc63, ms25Cn_424"><i>**Yaṃ viditvā sato caran**ti yaṃ viditaṃ katvā tulayitvā tīrayitvā vibhāvayitvā vibhūtaṃ katvā, “sabbe saṅkhārā aniccā”ti viditaṃ katvā tulayitvā tīrayitvā vibhāvayitvā vibhūtaṃ katvā,</i></a> <a><i>“sabbe saṅkhārā dukkhā”ti … “sabbe dhammā anattā”ti …pe…</i></a> <a><i>“yaṃ kiñci samudayadhammaṃ sabbaṃ taṃ nirodhadhamman”ti viditaṃ katvā tulayitvā tīrayitvā vibhāvayitvā vibhūtaṃ katvā.</i></a> <a><i>**Sato**ti catūhi kāraṇehi sato—</i></a> <a><i>kāye kāyānupassanāsatipaṭṭhānaṃ bhāvento sato …pe…</i></a> <a><i>so vuccati sato.</i></a> <a><i>**Caran**ti caranto viharanto iriyanto vattento pālento yapento yāpentoti—</i></a> <a><i>yaṃ viditvā sato caraṃ.</i></a></p>
<p><a data-var="phoṭṭhabbe dhamme kule → phoṭṭhabbe kule (bj, sya-all, csp1ed)" data-ref="sc64, ms25Cn_425"><i>**Tare loke visattikan**ti visattikā vuccati taṇhā.</i></a> <a data-var="loke vesā visattikā → yā sā loke visattikā (sya-all)"><i>Yo rāgo sārāgo …pe… abhijjhā lobho akusalamūlaṃ.</i></a> <a><i>**Visattikā**ti kenaṭṭhena visattikā?</i></a> <a><i>Visatāti visattikā,</i></a> <a><i>visālāti visattikā,</i></a> <a><i>visaṭāti visattikā,</i></a> <a><i>visamāti visattikā,</i></a> <a><i>visakkatīti visattikā,</i></a> <a><i>visaṃharatīti visattikā,</i></a> <a><i>visaṃvādikāti visattikā,</i></a> <a><i>visamūlāti visattikā,</i></a> <a><i>visaphalāti visattikā,</i></a> <a><i>visaparibhogāti visattikā,</i></a> <a><i>visālā vā pana sā taṇhā rūpe sadde gandhe rase phoṭṭhabbe dhamme kule gaṇe āvāse lābhe yase pasaṃsāya sukhe cīvare piṇḍapāte senāsane gilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññābhave asaññābhave nevasaññānāsaññābhave ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu dhammesu visaṭā vitthatāti visattikā.</i></a> <a><i>**Loke**ti apāyaloke manussaloke devaloke khandhaloke dhātuloke āyatanaloke.</i></a> <a><i>**Tare loke visattikan**ti loke vesā visattikā, loke vetaṃ visattikaṃ sato tareyya uttareyya patareyya samatikkameyya vītivatteyyāti—</i></a> <a><i>tare loke visattikaṃ.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc65, ms25Cn_426"><i>“Kittayissāmi te dhammaṃ,</i></a> <span class="speaker"><a><i>(mettagūti bhagavā)</i></a></span><br>
<a><i>Diṭṭhe dhamme anītihaṃ;</i></a><br>
<a><i>Yaṃ viditvā sato caraṃ,</i></a><br>
<a><i>Tare loke visattikan”ti.</i></a></p>
</blockquote>
<hr>
<blockquote class="gatha">
<p><a data-ref="sc66, ms25Cn_427, msdiv23"><i>**Tañcāhaṃ abhinandāmi,**</i></a><br>
<a><i>**mahesi dhammamuttamaṃ;**</i></a><br>
<a><i>**Yaṃ viditvā sato caraṃ,**</i></a><br>
<a><i>**tare loke visattikaṃ. (6)**</i></a></p>
</blockquote>
<p><a data-var="byappathaṃ → byapathaṃ (sya-all, mr)" data-ref="sc67, ms25Cn_428"><i>**Tañcāhaṃ abhinandāmī**ti.</i></a> <a data-var="desanaṃ anusāsanaṃ anusiṭṭhaṃ → desanaṃ anusāsanaṃ anusiṭṭhiṃ (bj); desanaṃ anusandhiṃ (sya-all)"><i>**Tan**ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ.</i></a> <a data-var="Nandāmi → abhinandāmīti nandāmi (bj, sya-all); nandāmīti (csp1ed)"><i>Nandāmi abhinandāmi modāmi anumodāmi icchāmi sādiyāmi yācāmi patthayāmi pihayāmi abhijappāmīti—</i></a> <a><i>tañcāhaṃ abhinandāmi.</i></a></p>
<p><a data-var="gavesī → esi gavesi (bj, sya-all)" data-ref="sc68, ms25Cn_429"><i>**Mahesi dhammamuttaman**ti.</i></a> <a data-var="abbahanaṃ → abbūhanaṃ (bahūsu); abbūhaṃ (bj-a)"><i>**Mahesī**ti kiṃ mahesi bhagavā,</i></a> <a><i>mahantaṃ sīlakkhandhaṃ esī gavesī pariyesīti mahesi,</i></a> <a><i>mahantaṃ samādhikkhandhaṃ …pe…</i></a> <a><i>mahantaṃ paññākkhandhaṃ …</i></a> <a><i>mahantaṃ vimuttikkhandhaṃ …</i></a> <a><i>mahantaṃ vimuttiñāṇadassanakkhandhaṃ esī gavesī pariyesīti mahesi,</i></a> <a><i>mahato tamokāyassa padālanaṃ esī gavesī pariyesīti mahesi,</i></a> <a><i>mahato vipallāsassa pabhedanaṃ esī gavesī pariyesīti mahesi,</i></a> <a><i>mahato taṇhāsallassa abbahanaṃ esī gavesī pariyesīti mahesi,</i></a> <a><i>mahato diṭṭhisaṅghāṭassa viniveṭhanaṃ esī gavesī pariyesīti mahesi,</i></a> <a><i>mahato mānadhajassa papātanaṃ esī gavesī pariyesīti mahesi,</i></a> <a><i>mahato abhisaṅkhārassa vūpasamaṃ esī gavesī pariyesīti mahesi,</i></a> <a><i>mahato oghassa nittharaṇaṃ esī gavesī pariyesīti mahesi,</i></a> <a><i>mahato bhārassa nikkhepanaṃ esī gavesī pariyesīti mahesi,</i></a> <a><i>mahato saṃsāravaṭṭassa upacchedaṃ esī gavesī pariyesīti mahesi,</i></a> <a><i>mahato santāpassa nibbāpanaṃ esī gavesī pariyesīti mahesi,</i></a> <a><i>mahato pariḷāhassa paṭippassaddhiṃ esī gavesī pariyesīti mahesi,</i></a> <a><i>mahato dhammadhajassa ussāpanaṃ esī gavesī pariyesīti mahesi,</i></a> <a><i>mahante satipaṭṭhāne …pe…</i></a> <a><i>mahante sammappadhāne …</i></a> <a><i>mahante iddhipāde …</i></a> <a><i>mahantāni indriyāni …</i></a> <a><i>mahantāni balāni …</i></a> <a><i>mahante bojjhaṅge …</i></a> <a><i>mahantaṃ ariyaṃ aṭṭhaṅgikaṃ maggaṃ …</i></a> <a><i>mahantaṃ paramatthaṃ amataṃ nibbānaṃ esī gavesī pariyesīti mahesi,</i></a> <a><i>mahesakkhehi sattehi esito gavesito pariyesito—</i></a> <a><i>“kahaṃ buddho,</i></a> <a><i>kahaṃ bhagavā,</i></a> <a><i>kahaṃ devadevo,</i></a> <a><i>kahaṃ narāsabho”ti mahesi.</i></a> <a><i>**Dhammamuttaman**ti dhammamuttamaṃ vuccati amataṃ nibbānaṃ.</i></a> <a><i>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ.</i></a> <a><i>**Uttaman**ti aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ dhammanti—</i></a> <a><i>mahesi dhammamuttamaṃ.</i></a></p>
<p><a data-ref="sc69, ms25Cn_430"><i>**Yaṃ viditvā sato caran**ti viditaṃ katvā tulayitvā tīrayitvā vibhāvayitvā vibhūtaṃ katvā, “sabbe saṅkhārā aniccā”ti viditaṃ katvā tulayitvā tīrayitvā vibhāvayitvā vibhūtaṃ katvā,</i></a> <a><i>“sabbe saṅkhārā dukkhā”ti …</i></a> <a><i>“sabbe dhammā anattā”ti …pe…</i></a> <a><i>“yaṃ kiñci samudayadhammaṃ sabbaṃ taṃ nirodhadhamman”ti viditaṃ katvā tulayitvā tīrayitvā vibhāvayitvā vibhūtaṃ katvā.</i></a> <a><i>**Sato**ti catūhi kāraṇehi sato—</i></a> <a><i>kāye kāyānupassanāsatipaṭṭhānaṃ bhāvento sato,</i></a> <a><i>vedanāsu …pe…</i></a> <a><i>citte …</i></a> <a><i>dhammesu … dhammānupassanāsatipaṭṭhānaṃ bhāvento sato … so vuccati sato.</i></a> <a><i>**Caran**ti caranto viharanto iriyanto vattento pālento yapento yāpentoti—</i></a> <a><i>yaṃ viditvā sato caraṃ.</i></a></p>
<p><a data-ref="sc70, ms25Cn_431"><i>**Tare loke visattikan**ti visattikā vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>**Visattikā**ti kenaṭṭhena visattikā …pe… visaṭā vitthatāti visattikā.</i></a> <a><i>**Loke**ti apāyaloke …pe… āyatanaloke.</i></a> <a><i>**Tare loke visattikan**ti loke vesā visattikā, loke vetaṃ visattikaṃ sato tareyya uttareyya patareyya samatikkameyya vītivatteyyāti—</i></a> <a><i>tare loke visattikaṃ.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc71, ms25Cn_432"><i>“Tañcāhaṃ abhinandāmi,</i></a><br>
<a><i>mahesi dhammamuttamaṃ;</i></a><br>
<a><i>Yaṃ viditvā sato caraṃ,</i></a><br>
<a><i>tare loke visattikan”ti.</i></a></p>
</blockquote>
<hr>
<blockquote class="gatha">
<p><a data-ref="sc72, ms25Cn_433, msdiv24"><i>**Yaṃ kiñci sampajānāsi,**</i></a> <span class="speaker"><a><i>(mettagūti bhagavā)</i></a></span><br>
<a><i>**Uddhaṃ adho tiriyañcāpi majjhe;**</i></a><br>
<a><i>**Etesu nandiñca nivesanañca,**</i></a><br>
<a><i>**Panujja viññāṇaṃ bhave na tiṭṭhe. (7)**</i></a></p>
</blockquote>
<p><a data-ref="sc73, ms25Cn_434"><i>**Yaṃ kiñci sampajānāsī**ti yaṃ kiñci pajānāsi ājānāsi vijānāsi paṭivijānāsi paṭivijjhasīti—</i></a> <a><i>yaṃ kiñci sampajānāsi.</i></a> <a><i>**Mettagū**ti bhagavā taṃ brāhmaṇaṃ nāmena ālapati.</i></a> <a><i>**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—</i></a> <a><i>mettagūti bhagavā.</i></a></p>
<p><a data-var="anāgataṃ → uddhaṃ vuccati anāgataṃ (bj, cck, mr); uddhanti vuccati anāgataṃ (sya1ed, sya2ed)" data-ref="sc74, ms25Cn_435"><i>**Uddhaṃ adho tiriyañcāpi majjhe**ti.</i></a> <a><i>**Uddhan**ti anāgataṃ;</i></a> <a><i>**adho**ti atītaṃ;</i></a> <a><i>**tiriyañcāpi majjhe**ti paccuppannaṃ.</i></a> <a><i>**Uddhan**ti devaloko;</i></a> <a><i>**adho**ti nirayaloko;</i></a> <a><i>**tiriyañcāpi majjhe**ti manussaloko.</i></a> <a><i>Atha vā **uddhan**ti kusalā dhammā;</i></a> <a><i>**adho**ti akusalā dhammā;</i></a> <a><i>**tiriyañcāpi majjhe**ti abyākatā dhammā.</i></a> <a><i>**Uddhan**ti arūpadhātu;</i></a> <a><i>**adho**ti kāmadhātu;</i></a> <a><i>**tiriyañcāpi majjhe**ti rūpadhātu.</i></a> <a><i>**Uddhan**ti sukhā vedanā;</i></a> <a><i>**adho**ti dukkhā vedanā;</i></a> <a><i>**tiriyañcāpi majjhe**ti adukkhamasukhā vedanā.</i></a> <a><i>**Uddhan**ti uddhaṃ pādatalā;</i></a> <a><i>**adho**ti adho kesamatthakā;</i></a> <a><i>**tiriyañcāpi majjhe**ti vemajjheti—</i></a> <a><i>uddhaṃ adho tiriyañcāpi majjhe.</i></a></p>
<p><a data-ref="sc75, ms25Cn_436"><i>**Etesu nandiñca nivesanañca, panujja viññāṇaṃ bhave na tiṭṭhe**ti **etesū**ti ācikkhitesu desitesu paññapitesu paṭṭhapitesu vivaritesu vibhajitesu uttānīkatesu pakāsitesu.</i></a> <a><i>**Nandī** vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>**Nivesanan**ti dve nivesanā—</i></a> <a><i>taṇhānivesanā ca diṭṭhinivesanā ca.</i></a> <a><i>Katamā taṇhā nivesanā?</i></a> <a><i>Yāvatā taṇhāsaṅkhātena …pe…</i></a> <a><i>ayaṃ taṇhānivesanā.</i></a> <a><i>Katamā diṭṭhinivesanā?</i></a> <a><i>Vīsativatthukā sakkāyadiṭṭhi …pe…</i></a> <a><i>ayaṃ diṭṭhinivesanā.</i></a></p>
<p><a data-ref="sc76, ms25Cn_437"><i>**Panujja viññāṇan**ti puññābhisaṅkhārasahagataṃ viññāṇaṃ, apuññābhisaṅkhārasahagataṃ viññāṇaṃ, āneñjābhisaṅkhārasahagataṃ viññāṇaṃ.</i></a> <a><i>Etesu nandiñca nivesanañca abhisaṅkhārasahagatañca viññāṇaṃ nujja panujja nuda panuda jaha pajaha vinodehi byantīkarohi anabhāvaṃ gamehīti—</i></a> <a><i>etesu nandiñca nivesanañca panujja viññāṇaṃ.</i></a></p>
<p><a data-var="rūpaṃ → rūpā (sya-all)" data-ref="sc77, ms25Cn_438"><i>**Bhave na tiṭṭhe**ti.</i></a> <a><i>**Bhavā**ti dve bhavā—</i></a> <a><i>kammabhavo ca paṭisandhiko ca punabbhavo.</i></a> <a><i>Katamo kammabhavo?</i></a> <a><i>Puññābhisaṅkhāro apuññābhisaṅkhāro āneñjābhisaṅkhāro—</i></a> <a><i>ayaṃ kammabhavo.</i></a> <a><i>Katamo paṭisandhiko punabbhavo?</i></a> <a><i>Paṭisandhikā rūpaṃ vedanā saññā saṅkhārā viññāṇaṃ—</i></a> <a><i>ayaṃ paṭisandhiko punabbhavo.</i></a> <a><i>**Bhave na tiṭṭhe**ti nandiñca nivesanañca abhisaṅkhārasahagataṃ viññāṇañca kammabhavañca paṭisandhikañca punabbhavaṃ pajahanto vinodento byantīkaronto anabhāvaṃ gamento kammabhave na tiṭṭheyya paṭisandhike punabbhave na tiṭṭheyya na santiṭṭheyyāti—</i></a> <a><i>panujja viññāṇaṃ bhave na tiṭṭhe.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc78, ms25Cn_439"><i>“Yaṃ kiñci sampajānāsi,</i></a> <span class="speaker"><a><i>(mettagūti bhagavā)</i></a></span><br>
<a><i>Uddhaṃ adho tiriyañcāpi majjhe;</i></a><br>
<a><i>Etesu nandiñca nivesanañca,</i></a><br>
<a><i>Panujja viññāṇaṃ bhave na tiṭṭhe”ti.</i></a></p>
</blockquote>
<hr>
<blockquote class="gatha">
<p><a data-ref="sc79, ms25Cn_440, msdiv25"><i>**Evaṃvihārī sato appamatto,**</i></a><br>
<a><i>**Bhikkhu caraṃ hitvā mamāyitāni;**</i></a><br>
<a data-var="jaraṃ → jātijaraṃ (cck); jātijjaraṃ (sya1ed, sya2ed)"><i>**Jātiṃ jaraṃ sokapariddavañca,**</i></a><br>
<a><i>**Idheva vidvā pajaheyya dukkhaṃ. (8)**</i></a></p>
</blockquote>
<p><a data-var="anolīnavuttiko → anolīnavuttī (bj, sya-all, csp1ed)" data-ref="sc80, ms25Cn_441"><i>**Evaṃvihārī sato appamatto**ti.</i></a> <a data-var="kathāhaṃ → kadāhaṃ (sya-all)"><i>**Evaṃvihārī**ti nandiñca nivesanañca abhisaṅkhārasahagataviññāṇañca kammabhavañca paṭisandhikañca punabbhavaṃ pajahanto vinodento byantīkaronto anabhāvaṃ gamentoti—</i></a> <a><i>evaṃvihārī.</i></a> <a><i>**Sato**ti catūhi kāraṇehi sato—</i></a> <a><i>kāye kāyānupassanāsatipaṭṭhānaṃ bhāvento …pe…</i></a> <a><i>so vuccati sato.</i></a> <a><i>**Appamatto**ti sakkaccakārī sātaccakārī aṭṭhitakārī anolīnavuttiko anikkhittacchando anikkhittadhuro appamatto kusalesu dhammesu—</i></a> <a data-var="anuggaṇheyyan”ti → anugaṇheyyanti (bj) | appaṭivānī → appaṭivāni (mr)"><i>“kathāhaṃ aparipūraṃ vā sīlakkhandhaṃ paripūreyyaṃ, paripūraṃ vā sīlakkhandhaṃ tattha tattha paññāya anuggaṇheyyan”ti yo tattha chando ca vāyāmo ca ussāho ca ussoḷhī ca appaṭivānī ca sati ca sampajaññañca ātappaṃ padhānaṃ adhiṭṭhānaṃ anuyogo appamatto appamādo kusalesu dhammesu.</i></a> <a><i>“Kathāhaṃ aparipūraṃ vā samādhikkhandhaṃ …pe…</i></a> <a><i>paññākkhandhaṃ …</i></a> <a><i>vimuttikkhandhaṃ …</i></a> <a><i>vimuttiñāṇadassanakkhandhaṃ paripūreyyaṃ paripūraṃ vā vimuttiñāṇadassanakkhandhaṃ tattha tattha paññāya anuggaṇheyyan”ti yo tattha chando ca vāyāmo ca ussāho ca ussoḷhī ca appaṭivānī ca sati ca sampajaññañca ātappaṃ padhānaṃ adhiṭṭhānaṃ anuyogo appamatto appamādo kusalesu dhammesu.</i></a> <a><i>“Kathāhaṃ apariññātaṃ vā dukkhaṃ parijāneyyaṃ, appahīne vā kilese pajaheyyaṃ, abhāvitaṃ vā maggaṃ bhāveyyaṃ, asacchikataṃ vā nirodhaṃ sacchikareyyan”ti yo tattha chando ca vāyāmo ca ussāho ca ussoḷhī ca appaṭivānī ca sati ca sampajaññañca ātappaṃ padhānaṃ adhiṭṭhānaṃ anuyogo appamatto appamādo kusalesu dhammesūti—</i></a> <a><i>evaṃvihārī sato appamatto.</i></a></p>
<p><a data-var="puthujjanakalyāṇako → kalyāṇaputhujjano (sya-all)" data-ref="sc81, ms25Cn_442"><i>**Bhikkhu caraṃ hitvā mamāyitānī**ti.</i></a> <a data-var="sekkho → sekho (bj)"><i>**Bhikkhū**ti puthujjanakalyāṇako vā bhikkhu sekkho vā bhikkhu.</i></a> <a><i>**Caran**ti caranto viharanto iriyanto vattento pālento yapento yāpento.</i></a> <a><i>**Mamattā**ti dve mamattā—</i></a> <a><i>taṇhāmamattañca diṭṭhimamattañca …pe…</i></a> <a><i>idaṃ taṇhāmamattaṃ …pe…</i></a> <a><i>idaṃ diṭṭhimamattaṃ …</i></a> <a><i>taṇhāmamattaṃ pahāya diṭṭhimamattaṃ paṭinissajjitvā mamatte jahitvā cajitvā pajahitvā vinodetvā byantīkaritvā anabhāvaṃ gametvāti—</i></a> <a><i>bhikkhu caraṃ hitvā mamāyitāni.</i></a></p>
<p><a data-ref="sc82, ms25Cn_443"><i>**Jātiṃ jaraṃ sokapariddavañca, idheva vidvā pajaheyya dukkhan**ti.</i></a> <a><i>**Jātī**ti yā tesaṃ tesaṃ sattānaṃ …pe…</i></a> <a><i>**jaran**ti yā tesaṃ tesaṃ sattānaṃ …pe…</i></a> <a><i>**soko**ti ñātibyasanena vā phuṭṭhassa …pe…</i></a> <a><i>**paridevo**ti ñātibyasanena vā phuṭṭhassa …pe…</i></a> <a><i>**idhā**ti imissā diṭṭhiyā …pe…</i></a> <a><i>imasmiṃ manussaloke.</i></a> <a><i>**Vidvā**ti vijjāgato ñāṇī vibhāvī medhāvī.</i></a> <a><i>**Dukkhan**ti jātidukkhaṃ …pe…</i></a> <a><i>domanassupāyāsadukkhaṃ.</i></a> <a><i>**Jātiṃ jaraṃ sokapariddavañca, idheva vidvā pajaheyya dukkhan**ti vijjāgato ñāṇī vibhāvī medhāvī idheva jātiñca jarañca sokapariddavañca dukkhañca pajaheyya vinodeyya byantīkareyya anabhāvaṃ gameyyāti—</i></a> <a><i>jātiṃ jaraṃ sokapariddavañca, idheva vidvā pajaheyya dukkhaṃ.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc83, ms25Cn_444"><i>“Evaṃvihārī sato appamatto,</i></a><br>
<a><i>Bhikkhu caraṃ hitvā mamāyitāni;</i></a><br>
<a><i>Jātiṃ jaraṃ sokapariddavañca,</i></a><br>
<a><i>Idheva vidvā pajaheyya dukkhan”ti.</i></a></p>
</blockquote>
<hr>
<blockquote class="gatha">
<p><a data-ref="sc84, ms25Cn_445, msdiv26"><i>**Etābhinandāmi vaco mahesino,**</i></a><br>
<a><i>**Sukittitaṃ gotamanūpadhīkaṃ;**</i></a><br>
<a><i>**Addhā hi bhagavā pahāsi dukkhaṃ,**</i></a><br>
<a><i>**Tathā hi te vidito esa dhammo. (9)**</i></a></p>
</blockquote>
<p><a data-var="byappathaṃ → byapathaṃ (sya-all)" data-ref="sc85, ms25Cn_446"><i>**Etābhinandāmi vaco mahesino**ti.</i></a> <a data-var="anusāsanaṃ anusiṭṭhaṃ → desanā anusiṭṭhiṃ (bj); desanaṃ anusandhiṃ abhinandāmīti (sya-all)"><i>**Etan**ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmi.</i></a> <a><i>**Mahesino**ti kiṃ mahesi bhagavā?</i></a> <a><i>Mahantaṃ sīlakkhandhaṃ esī gavesī pariyesīti mahesi …pe…</i></a> <a><i>kahaṃ narāsabhoti mahesīti—</i></a> <a><i>etābhinandāmi vaco mahesino.</i></a></p>
<p><a data-var="upadhipaṭipassaddhaṃ → upadhipaṭippassaddhiṃ (bj, sya1ed, sya2ed); upadhipaṭipassaddhaṃ ()" data-ref="sc86, ms25Cn_447"><i>**Sukittitaṃ gotamanūpadhīkan**ti.</i></a> <a><i>**Sukittitan**ti sukittitaṃ suācikkhitaṃ sudesitaṃ supaññapitaṃ supaṭṭhapitaṃ suvivaritaṃ suvibhajitaṃ suuttānīkataṃ supakāsitanti—</i></a> <a><i>sukittitaṃ.</i></a> <a><i>**Gotamanūpadhīkan**ti upadhī vuccanti kilesā ca khandhā ca abhisaṅkhārā ca.</i></a> <a><i>Upadhippahānaṃ upadhivūpasamaṃ upadhipaṭinissaggaṃ upadhipaṭipassaddhaṃ amataṃ nibbānanti—</i></a> <a><i>sukittitaṃ gotamanūpadhīkaṃ.</i></a></p>
<p><a data-var="nirodhavacanaṃ → niyogavacanaṃ (bj); niyyānavacanaṃ (sya-all)" data-ref="sc87, ms25Cn_448"><i>**Addhā hi bhagavā pahāsi dukkhan**ti.</i></a> <a data-var="apaṇṇakavacanaṃ → apannakavacanaṃ (bj)"><i>**Addhā**ti ekaṃsavacanaṃ nissaṃsayavacanaṃ nikkaṅkhāvacanaṃ advejjhavacanaṃ adveḷhakavacanaṃ nirodhavacanaṃ apaṇṇakavacanaṃ avatthāpanavacanametaṃ—</i></a> <a><i>addhāti.</i></a> <a><i>**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti.</i></a> <a><i>**Pahāsi dukkhan**ti jātidukkhaṃ jarādukkhaṃ byādhidukkhaṃ maraṇadukkhaṃ sokaparidevadukkhadomanassupāyāsadukkhaṃ pahāsi pajahi vinodesi byantīkarosi anabhāvaṃ gamesīti—</i></a> <a><i>addhā hi bhagavā pahāsi dukkhaṃ.</i></a></p>
<p><a data-ref="sc88, ms25Cn_449"><i>**Tathā hi te vidito esa dhammo**ti tathā hi te vidito tulito tīrito vibhūto vibhāvito esa dhammoti—</i></a> <a><i>tathā hi te vidito esa dhammo.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc89, ms25Cn_450"><i>“Etābhinandāmi vaco mahesino,</i></a><br>
<a><i>Sukittitaṃ gotamanūpadhīkaṃ;</i></a><br>
<a><i>Addhā hi bhagavā pahāsi dukkhaṃ,</i></a><br>
<a><i>Tathā hi te vidito esa dhammo”ti.</i></a></p>
</blockquote>
<hr>
<blockquote class="gatha">
<p><a data-ref="sc90, ms25Cn_451, msdiv27"><i>**Te cāpi nūnappajaheyyu dukkhaṃ,**</i></a><br>
<a data-var="muni → munī (bj, sya-all)"><i>**Ye tvaṃ muni aṭṭhitaṃ ovadeyya;**</i></a><br>
<a><i>**Taṃ taṃ namassāmi samecca nāga,**</i></a><br>
<a><i>**Appeva maṃ bhagavā aṭṭhitaṃ ovadeyya. (10)**</i></a></p>
</blockquote>
<p><a data-ref="sc91, ms25Cn_452"><i>**Te cāpi nūnappajaheyyu dukkhan**ti.</i></a> <a><i>**Te cāpī**ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.</i></a> <a><i>**Pajaheyyu dukkhan**ti jātidukkhaṃ jarādukkhaṃ byādhidukkhaṃ maraṇadukkhaṃ sokaparidevadukkhadomanassupāyāsadukkhaṃ pajaheyyuṃ vinodeyyuṃ byantīkareyyuṃ anabhāvaṃ gameyyunti—</i></a> <a><i>te cāpi nūnappajaheyyu dukkhaṃ.</i></a></p>
<p><a data-ref="sc92, ms25Cn_453"><i>**Ye tvaṃ muni aṭṭhitaṃ ovadeyyā**ti.</i></a> <a><i>**Ye**ti khattiye ca brāhmaṇe ca vesse ca sudde ca gahaṭṭhe ca pabbajite ca deve ca manusse ca.</i></a> <a><i>**Tvan**ti bhagavantaṃ bhaṇati.</i></a> <a><i>**Munī**ti monaṃ vuccati ñāṇaṃ …pe… saṅgajālamaticca so muni.</i></a> <a><i>**Aṭṭhitaṃ ovadeyyā**ti aṭṭhitaṃ ovadeyya sakkaccaṃ ovadeyya abhiṇhaṃ ovadeyya punappunaṃ ovadeyya anusāseyyāti—</i></a> <a><i>ye tvaṃ muni aṭṭhitaṃ ovadeyya.</i></a></p>
<p><a data-var="garuṃ karomi → garukaromi (bj, sya-all)" data-ref="sc93, ms25Cn_454"><i>**Taṃ taṃ namassāmi samecca nāgā**ti.</i></a> <a><i>**Tan**ti bhagavantaṃ bhaṇati.</i></a> <a><i>**Namassāmī**ti kāyena vā namassāmi, vācāya vā namassāmi, cittena vā namassāmi, anvatthapaṭipattiyā vā namassāmi, dhammānudhammapaṭipattiyā vā namassāmi, sakkaromi garuṃ karomi mānemi pūjemi.</i></a> <a><i>**Sameccā**ti samecca abhisamecca samāgantvā abhisamāgantvā sammukhā taṃ namassāmi.</i></a> <a><i>**Nāgā**ti nāgo ca bhagavā āguṃ na karotīti—</i></a> <a><i>nāgo, na gacchatīti—</i></a> <a><i>nāgo, na āgacchatīti—</i></a> <a><i>nāgo.</i></a> <a><i>Kathaṃ bhagavā āguṃ na karotīti—</i></a> <a><i>nāgo?</i></a> <a><i>Āgu vuccati pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.</i></a></p>
<blockquote class="gatha">
<p><a data-ref="sc94, ms25Cn_455"><i>Āguṃ na karoti kiñci loke,</i></a> <span class="speaker"><a><i>(sabhiyāti bhagavā)</i></a></span><br>
<a data-var="Sabbasaṃyoge → sabbayoge (mr)"><i>Sabbasaṃyoge visajja bandhanāni;</i></a><br>
<a><i>Sabbattha na sajjatī vimutto,</i></a><br>
<a><i>Nāgo tādi pavuccate tathattāti.</i></a></p>
</blockquote>
<p><a data-ref="sc95, ms25Cn_456"><i>Evaṃ bhagavā āguṃ na karotīti—</i></a> <a><i>nāgo.</i></a></p>
<p><a data-var="nīyati → niyyati (bj, sya-all, mr)" data-ref="sc96, ms25Cn_457"><i>Kathaṃ bhagavā na gacchatīti—</i></a> <a><i>nāgo.</i></a> <a><i>Bhagavā na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi dhammehi yāyati nīyati vuyhati saṃharīyati.</i></a> <a><i>Evaṃ bhagavā na gacchatīti—</i></a> <a><i>nāgo.</i></a></p>
<p><a data-ref="sc97, ms25Cn_458"><i>Kathaṃ bhagavā na āgacchatīti—</i></a> <a><i>nāgo.</i></a> <a><i>Sotāpattimaggena ye kilesā pahīnā te kilese na puneti na pacceti na paccāgacchati.</i></a> <a><i>Sakadāgāmimaggena …pe…</i></a> <a><i>anāgāmimaggena …</i></a> <a><i>arahattamaggena ye kilesā pahīnā te kilese na puneti na pacceti na paccāgacchati.</i></a> <a><i>Evaṃ bhagavā na āgacchatīti nāgoti—</i></a> <a><i>taṃ taṃ namassāmi samecca nāga.</i></a></p>
<p><a data-ref="sc98, ms25Cn_459"><i>**Appeva maṃ bhagavā aṭṭhitaṃ ovadeyyā**ti appeva maṃ bhagavā aṭṭhitaṃ ovadeyya sakkaccaṃ ovadeyya abhiṇhaṃ ovadeyya punappunaṃ ovadeyya anusāseyyāti—</i></a> <a><i>appeva maṃ bhagavā aṭṭhitaṃ ovadeyya.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc99, ms25Cn_460"><i>“Te cāpi nūnappajaheyyu dukkhaṃ,</i></a><br>
<a><i>Ye tvaṃ muni aṭṭhitaṃ ovadeyya;</i></a><br>
<a><i>Taṃ taṃ namassāmi samecca nāga,</i></a><br>
<a><i>Appeva maṃ bhagavā aṭṭhitaṃ ovadeyyā”ti.</i></a></p>
</blockquote>
<hr>
<blockquote class="gatha">
<p><a data-var="vedagumābhijaññā → vedaguṃ ābhijaññā (bj); vedaguṃ abhijaññā (sya-all)" data-ref="sc100, ms25Cn_461, msdiv28"><i>**Yaṃ brāhmaṇaṃ vedagumābhijaññā,**</i></a><br>
<a><i>**Akiñcanaṃ kāmabhave asattaṃ;**</i></a><br>
<a><i>**Addhā hi so oghamimaṃ atāri,**</i></a><br>
<a><i>**Tiṇṇo ca pāraṃ akhilo akaṅkho. (11)**</i></a></p>
</blockquote>
<p><a data-ref="sc101, ms25Cn_462"><i>**Yaṃ brāhmaṇaṃ vedagumābhijaññā**ti.</i></a> <a><i>**Brāhmaṇo**ti sattannaṃ dhammānaṃ bāhitattā brāhmaṇo.</i></a> <a><i>Sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti.</i></a> <a><i>Bāhitāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.</i></a></p>
<blockquote class="gatha">
<p><a data-var="Bāhitvā → bāhetvā (bj, sya-all)" data-ref="sc102, ms25Cn_463"><i>Bāhitvā sabbapāpakāni,</i></a> <span class="speaker"><a><i>(sabhiyāti bhagavā)</i></a></span><br>
<a><i>Vimalo sādhusamāhito ṭhitatto;</i></a><br>
<a><i>Saṃsāramaticca kevalī so,</i></a><br>
<a data-var="Asito → anissito (sya-all)"><i>Asito tādi pavuccate sa brahmā.</i></a></p>
</blockquote>
<p><a data-ref="sc103, ms25Cn_464"><i>**Vedagū**ti vedo vuccati catūsu maggesu ñāṇaṃ …pe…</i></a> <a><i>sabbaṃ vedamaticca vedagū soti.</i></a> <a><i>**Abhijaññā**ti abhijāneyya ājāneyya vijāneyya paṭivijāneyya paṭivijjheyyāti—</i></a> <a><i>yaṃ brāhmaṇaṃ vedagumābhijaññā.</i></a></p>
<p><a data-ref="sc104, ms25Cn_465"><i>**Akiñcanaṃ kāmabhave asattan**ti.</i></a> <a><i>**Akiñcanan**ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ, yassete kiñcanā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati akiñcano.</i></a> <a><i>**Kāmā**ti uddānato dve kāmā—</i></a> <a><i>vatthukāmā ca kilesakāmā ca …pe…</i></a> <a><i>ime vuccanti vatthukāmā …pe…</i></a> <a><i>ime vuccanti kilesakāmā.</i></a> <a><i>**Bhavā**ti dve bhavā—</i></a> <a><i>kammabhavo ca paṭisandhiko ca punabbhavo …pe…</i></a> <a><i>ayaṃ paṭisandhiko punabbhavo.</i></a> <a><i>**Akiñcanaṃ kāmabhave asattan**ti akiñcanaṃ puggalaṃ kāmabhave ca asattaṃ alaggaṃ alaggitaṃ apalibuddhaṃ nikkhantaṃ nissaṭaṃ vippamuttaṃ visaññuttaṃ vimariyādikatena cetasā viharantanti—</i></a> <a><i>akiñcanaṃ kāmabhave asattaṃ.</i></a></p>
<p><a data-ref="sc105, ms25Cn_466"><i>**Addhā hi so oghamimaṃ atārī**ti.</i></a> <a><i>**Addhā**ti ekaṃsavacanaṃ …pe…</i></a> <a><i>avatthāpanavacanametaṃ—</i></a> <a><i>addhāti.</i></a> <a><i>**Oghan**ti kāmoghaṃ bhavoghaṃ diṭṭhoghaṃ avijjoghaṃ.</i></a> <a><i>**Atārī**ti uttari patari samatikkami vītivattayīti—</i></a> <a><i>addhā hi so oghamimaṃ atāri.</i></a></p>
<p><a data-var="nitthiṇṇo → nittiṇṇo (bj, sya-all)" data-ref="sc106, ms25Cn_467"><i>**Tiṇṇo ca pāraṃ akhilo akaṅkho**ti.</i></a> <a data-var="vutthavāso → vuṭṭhavāso (sya-all)"><i>**Tiṇṇo**ti kāmoghaṃ tiṇṇo, bhavoghaṃ tiṇṇo, diṭṭhoghaṃ tiṇṇo, avijjoghaṃ tiṇṇo, saṃsārapathaṃ tiṇṇo uttiṇṇo nitthiṇṇo atikkanto samatikkanto vītivatto.</i></a> <a><i>So vutthavāso ciṇṇacaraṇo gataddho gatadiso gatakoṭiko pālitabrahmacariyo uttamadiṭṭhippatto bhāvitamaggo, pahīnakileso paṭividdhākuppo sacchikatanirodho.</i></a> <a data-var="panuṇṇapaccekasacco → paṇunnapaccekasacco (mr)"><i>Dukkhaṃ tassa pariññātaṃ, samudayo pahīno, maggo bhāvito, nirodho sacchikato, abhiññeyyaṃ abhiññātaṃ, pariññeyyaṃ pariññātaṃ, pahātabbaṃ pahīnaṃ, bhāvetabbaṃ bhāvitaṃ, sacchikātabbaṃ sacchikataṃ.</i></a> <a><i>So ukkhittapaligho saṃkiṇṇaparikkho abbuḷhesiko niraggaḷo ariyo pannaddhajo pannabhāro visaññutto pañcaṅgavippahīno chaḷaṅgasamannāgato ekārakkho caturāpasseno panuṇṇapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño kevalī vusitavā uttamapuriso paramapuriso paramapattippatto.</i></a> <a data-var="sampaṭipādayitvā → sampaṭipādiyitvā (bj); paṭipādayitvā (sya-all)"><i>So neva ācināti na apacināti, apacinitvā ṭhito.</i></a> <a><i>Neva pajahati na upādiyati, pajahitvā ṭhito.</i></a> <a><i>Neva visineti na ussineti, visinetvā ṭhito.</i></a> <a><i>Neva vidhūpeti na sandhūpeti, vidhūpetvā ṭhito.</i></a> <a><i>Asekkhena sīlakkhandhena samannāgatattā ṭhito.</i></a> <a><i>Asekkhena samādhikkhandhena …pe…</i></a> <a><i>paññākkhandhena …</i></a> <a><i>vimuttikkhandhena …</i></a> <a><i>vimuttiñāṇadassanakkhandhena samannāgatattā ṭhito.</i></a> <a><i>Saccaṃ sampaṭipādayitvā ṭhito.</i></a> <a data-var="Kathaṃ → kaṭaṃ (sya-all)"><i>Ejaṃ samatikkamitvā ṭhito.</i></a> <a><i>Kilesaggiṃ pariyādiyitvā ṭhito.</i></a> <a><i>Aparigamanatāya ṭhito.</i></a> <a><i>Kathaṃ samādāya ṭhito?</i></a> <a data-var="Vimuttipaṭisevanatāya → muttipaṭisevanatāya (bj)"><i>Vimuttipaṭisevanatāya ṭhito.</i></a> <a data-var="Atammayatāya → akammayatāya (bj); akammaññatāya (sya-all)"><i>Mettāya pārisuddhiyā ṭhito.</i></a> <a><i>Karuṇāya …pe…</i></a> <a><i>muditāya …</i></a> <a><i>upekkhāya pārisuddhiyā ṭhito.</i></a> <a><i>Accantapārisuddhiyā ṭhito.</i></a> <a><i>Atammayatāya pārisuddhiyā ṭhito.</i></a> <a><i>Vimuttattā ṭhito.</i></a> <a><i>Santussitattā ṭhito.</i></a> <a><i>Khandhapariyante ṭhito.</i></a> <a><i>Dhātupariyante ṭhito.</i></a> <a><i>Āyatanapariyante ṭhito.</i></a> <a><i>Gatipariyante ṭhito.</i></a> <a><i>Upapattipariyante ṭhito.</i></a> <a><i>Paṭisandhipariyante ṭhito.</i></a> <a><i>Bhavapariyante ṭhito.</i></a> <a><i>Saṃsārapariyante ṭhito.</i></a> <a><i>Vaṭṭapariyante ṭhito.</i></a> <a><i>Antimabhave ṭhito.</i></a> <a><i>Antime samussaye ṭhito.</i></a> <a><i>Antimadehadharo arahā.</i></a></p>
<blockquote class="gatha">
<p><a data-var="pacchimako bhavo → pacchimakoṭi (bj)" data-ref="sc107, ms25Cn_468"><i>“Tassāyaṃ pacchimako bhavo,</i></a><br>
<a><i>Carimoyaṃ samussayo;</i></a><br>
<a data-var="Jātimaraṇasaṃsāro → jātijarāmaraṇasaṃsāro (sya-all)"><i>Jātimaraṇasaṃsāro,</i></a><br>
<a><i>Natthi tassa punabbhavo”ti.</i></a></p>
</blockquote>
<p><a data-ref="sc108, ms25Cn_469"><i>**Tiṇṇo ca pāran**ti pāraṃ vuccati amataṃ nibbānaṃ.</i></a> <a><i>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ.</i></a> <a><i>So pāragato pārappatto antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto.</i></a> <a><i>So vutthavāso ciṇṇacaraṇo …pe… jātimaraṇasaṃsāro, natthi tassa punabbhavoti—</i></a> <a><i>tiṇṇo ca pāraṃ.</i></a></p>
<p><a data-ref="sc109, ms25Cn_470"><i>**Akhilo**ti rāgo khilo, doso khilo, moho khilo, kodho khilo, upanāho khilo …pe…</i></a> <a><i>sabbākusalābhisaṅkhārā khilā.</i></a> <a><i>Yassete khilā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā so vuccati akhilo.</i></a> <a><i>**Akaṅkho**ti dukkhe kaṅkhā, dukkhasamudaye kaṅkhā, dukkhanirodhe kaṅkhā, dukkhanirodhagāminiyā paṭipadāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhā, yā evarūpā kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvedhāpatho saṃsayo anekaṃsaggāho āsappanā parisappanā apariyogāhanā chambhitattaṃ cittassa manovilekho.</i></a> <a><i>Yassete kaṅkhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā so vuccati akaṅkhoti—</i></a> <a><i>tiṇṇo ca pāraṃ akhilo akaṅkho.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc110, ms25Cn_471"><i>“Yaṃ brāhmaṇaṃ vedagumābhijaññā,</i></a><br>
<a><i>Akiñcanaṃ kāmabhave asattaṃ;</i></a><br>
<a><i>Addhā hi so oghamimaṃ atāri,</i></a><br>
<a><i>Tiṇṇo ca pāraṃ akhilo akaṅkho”ti.</i></a></p>
</blockquote>
<hr>
<blockquote class="gatha">
<p><a data-ref="sc111, ms25Cn_472, msdiv29"><i>**Vidvā ca yo vedagū naro idha,**</i></a><br>
<a><i>**Bhavābhave saṅgamimaṃ visajja;**</i></a><br>
<a><i>**So vītataṇho anīgho nirāso,**</i></a><br>
<a><i>**Atāri so jātijaranti brūmi. (12)**</i></a></p>
</blockquote>
<p><a data-var="dhammavicayasambojjhaṅgo vīmaṃsā vipassanā sammādiṭṭhi → ñāṇaṃ …pe… sabbavedamaticca vedagū soti (sya-all)" data-ref="sc112, ms25Cn_473"><i>**Vidvā ca yo vedagū naro idhā**ti.</i></a> <a><i>**Vidvā**ti vijjāgato ñāṇī vibhāvī medhāvī.</i></a> <a><i>**Yo**ti yo yādiso …pe…</i></a> <a><i>manusso vā.</i></a> <a><i>**Vedagū**ti vedo vuccati catūsu maggesu ñāṇaṃ paññā paññindriyaṃ paññābalaṃ dhammavicayasambojjhaṅgo vīmaṃsā vipassanā sammādiṭṭhi.</i></a> <a><i>Tehi vedehi jātijarāmaraṇassa antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto.</i></a> <a><i>Vedānaṃ vā antagatoti vedagū, vedehi vā antagatoti vedagū, sattannaṃ vā dhammānaṃ viditattā vedagū.</i></a> <a><i>Sakkāyadiṭṭhi viditā hoti, vicikicchā …pe…</i></a> <a><i>sīlabbataparāmāso …</i></a> <a><i>rāgo …</i></a> <a><i>doso …</i></a> <a><i>moho …</i></a> <a><i>māno vidito hoti.</i></a> <a><i>Viditāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.</i></a></p>
<blockquote class="gatha">
<p><a data-ref="sc113, ms25Cn_474"><i>Vedāni viceyya kevalāni,</i></a> <span class="speaker"><a><i>(sabhiyāti bhagavā)</i></a></span><br>
<a data-var="yānīdhatthi → yāni patthi (bj)"><i>Samaṇānaṃ yānīdhatthi brāhmaṇānaṃ;</i></a><br>
<a><i>Sabbavedanāsu vītarāgo,</i></a><br>
<a><i>Sabbaṃ vedamaticca vedagū so.</i></a></p>
</blockquote>
<p><a data-var="jāgu → jātu (sya-all) | indagu → indagū (sya-all)" data-ref="sc114, ms25Cn_475"><i>**Naro**ti satto naro mānavo poso puggalo jīvo jāgu jantu indagu manujo.</i></a> <a><i>**Idhā**ti imissā diṭṭhiyā …pe…</i></a> <a><i>imasmiṃ manussaloketi—</i></a> <a><i>vidvā ca yo vedagū naro idha.</i></a></p>
<p><a data-var="punappunabbhave → punappunabhave (bj); punappunaṃ bhave (sya-all)" data-ref="sc115, ms25Cn_476"><i>**Bhavābhave saṅgamimaṃ visajjā**ti.</i></a> <a data-var="vosajjetvā → vossajitvā (bj); vossajjitvā (sya-all)"><i>**Bhavābhave**ti bhavābhave kammabhave punabbhave kāmabhave, kammabhave kāmabhave punabbhave rūpabhave, kammabhave rūpabhave punabbhave arūpabhave, kammabhave arūpabhave punabbhave punappunabbhave, punappunagatiyā punappunaupapattiyā punappunapaṭisandhiyā punappunaattabhāvābhinibbattiyā.</i></a> <a><i>**Saṅgā**ti satta saṅgā—</i></a> <a><i>rāgasaṅgo, dosasaṅgo, mohasaṅgo, mānasaṅgo, diṭṭhisaṅgo, kilesasaṅgo, duccaritasaṅgo.</i></a> <a><i>**Visajjā**ti saṅge vosajjetvā vā visajja.</i></a> <a data-var="bandhe vibandhe ābandhe → baddhe vibaddhe ābaddhe (bj) | palibuddhe → paḷibuddhe (bj) | phoṭayitvā → mocayitvā (sya-all)"><i>Atha vā saṅge bandhe vibandhe ābandhe lagge laggite palibuddhe bandhane phoṭayitvā vā visajja.</i></a> <a><i>Yathā yānaṃ vā vayhaṃ vā rathaṃ vā sakaṭaṃ vā sandamānikaṃ vā sajjaṃ visajjaṃ karonti vikopenti—</i></a> <a><i>evameva te saṅge vosajjetvā vā visajja.</i></a> <a><i>Atha vā saṅge bandhe vibandhe ābandhe lagge laggite palibuddhe bandhane phoṭayitvā vā visajjāti—</i></a> <a><i>bhavābhave saṅgamimaṃ visajja.</i></a></p>
<p><a data-ref="sc116, ms25Cn_477"><i>**So vītataṇho anīgho nirāso, atāri so jātijaranti brūmī**ti.</i></a> <a><i>**Taṇhā**ti rūpataṇhā …pe… dhammataṇhā … yassesā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati vītataṇho vigatataṇho cattataṇho vantataṇho muttataṇho pahīnataṇho paṭinissaṭṭhataṇho vītarāgo cattarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṃvedī brahmabhūtena attanā viharatīti—</i></a> <a><i>so vītataṇho.</i></a> <a><i>**Anīgho**ti rāgo nīgho, doso nīgho, moho nīgho, kodho nīgho, upanāho nīgho …pe… sabbākusalābhisaṅkhārā nīghā.</i></a> <a><i>Yassete nīghā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati anīgho.</i></a> <a><i>**Nirāso**ti āsā vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>Yassesā āsā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati nirāso.</i></a> <a><i>**Jātī**ti yā tesaṃ tesaṃ sattānaṃ …pe… āyatanānaṃ paṭilābho.</i></a> <a><i>**Jarā**ti yā tesaṃ tesaṃ sattānaṃ …pe… indriyānaṃ paripāko.</i></a> <a><i>Ayaṃ vuccati jarā.</i></a> <a><i>**So vītataṇho anīgho nirāso, atāri so jātijaranti brūmī**ti yo so vītataṇho anīgho ca nirāso ca, so kho jātijarāmaraṇaṃ atari uttari patari samatikkami vītivattayīti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—</i></a> <a><i>so vītataṇho anīgho nirāso, atāri so jātijaranti brūmi.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc117, ms25Cn_478"><i>“Vidvā ca yo vedagū naro idha,</i></a><br>
<a><i>Bhavābhave saṅgamimaṃ visajja;</i></a><br>
<a><i>So vītataṇho anīgho nirāso,</i></a><br>
<a><i>Atāri so jātijaranti brūmī”ti.</i></a></p>
</blockquote>
<p><a data-ref="sc118, ms25Cn_479"><i>Saha gāthāpariyosānā …pe…</i></a> <a><i>satthā me, bhante bhagavā, sāvakohamasmīti.</i></a></p>
<p class="endsutta"><a data-ref="ms25Cn_480"><i>Mettagūmāṇavapucchāniddeso catuttho.</i></a></p>
</article>
</section>
</div>
</body>
</html>
