<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd16">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavagganiddesa</i></a></p>
<p><a><i>Pucchāniddesa</i></a></p>
<h1><a><i>12. Bhadrāvudhamāṇavapucchāniddesa</i></a></h1>
</div>
<blockquote class="gatha">
<p><a data-ref="sc1, ms25Cn_793, msdiv70"><i>**Okañjahaṃ taṇhacchidaṃ anejaṃ,**</i></a> <span class="speaker"><a><i>(iccāyasmā bhadrāvudho)</i></a></span><br>
<a><i>**Nandiñjahaṃ oghatiṇṇaṃ vimuttaṃ;**</i></a><br>
<a><i>**Kappañjahaṃ abhiyāce sumedhaṃ,**</i></a><br>
<a data-var="apanamissanti → apagamissanti (mr)"><i>**Sutvāna nāgassa apanamissanti ito. (1)**</i></a></p>
</blockquote>
<p><a data-var="upayupādānā → upayūpādānā (bj); upāyupādānā (sya-all, csp1ed)" data-ref="sc2, ms25Cn_794"><i>**Okañjahaṃ taṇhacchidaṃ anejan**ti.</i></a> <a data-var="anabhāvaṃkatā → anabhāvaṃgatā (bj, sya-all)"><i>**Okañjahan**ti rūpadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā.</i></a> <a><i>Tasmā buddho okañjaho.</i></a> <a><i>Vedanādhātuyā …pe…</i></a> <a><i>saññādhātuyā …</i></a> <a><i>saṅkhāradhātuyā …</i></a> <a><i>viññāṇadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā.</i></a> <a><i>Tasmā buddho okañjaho.</i></a></p>
<p><a data-ref="sc3, ms25Cn_795"><i>**Taṇhacchidan**ti.</i></a> <a><i>**Taṇhā**ti rūpataṇhā …pe… dhammataṇhā.</i></a> <a><i>Sā taṇhā buddhassa bhagavato chinnā ucchinnā samucchinnā vūpasantā paṭippassaddhā abhabbuppattikā ñāṇagginā daḍḍhā.</i></a> <a><i>Tasmā buddho taṇhacchido.</i></a> <a><i>**Anejo**ti **ejā** vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā.</i></a> <a><i>Tasmā buddho anejo.</i></a> <a><i>Ejāya pahīnattā anejo bhagavā lābhepi na iñjati, alābhepi na iñjati, yasepi na iñjati, ayasepi na iñjati, pasaṃsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati na pavedhati na sampavedhatīti.</i></a> <a><i>Tasmā buddho anejoti—</i></a> <a><i>okañjahaṃ taṇhacchidaṃ anejaṃ.</i></a> <a><i>**Iccāyasmā bhadrāvudho**ti.</i></a> <a><i>**Iccā**ti padasandhi …pe…</i></a> <a><i>**āyasmā**ti, piyavacanaṃ …pe…</i></a> <a><i>**bhadrāvudho**ti tassa brāhmaṇassa nāmaṃ …pe… abhilāpoti—</i></a> <a><i>iccāyasmā bhadrāvudho.</i></a></p>
<p><a data-var="sabbasaṃsārapathaṃ → sabbaṃ saṃsārapathaṃ (sya-all)" data-ref="sc4, ms25Cn_796"><i>**Nandiñjahaṃ oghatiṇṇaṃ vimuttan**ti nandī vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>Sā nandī sā taṇhā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā.</i></a> <a><i>Tasmā buddho nandiñjaho.</i></a> <a><i>**Oghatiṇṇan**ti bhagavā kāmoghaṃ tiṇṇo bhavoghaṃ tiṇṇo diṭṭhoghaṃ tiṇṇo avijjoghaṃ tiṇṇo sabbasaṃsārapathaṃ tiṇṇo uttiṇṇo nitthiṇṇo atikkanto samatikkanto vītivatto.</i></a> <a><i>So vutthavāso ciṇṇacaraṇo …pe… jātimaraṇasaṃsāro natthi tassa punabbhavoti—</i></a> <a><i>nandiñjahaṃ oghatiṇṇaṃ.</i></a> <a><i>**Vimuttan**ti bhagavato rāgā cittaṃ muttaṃ vimuttaṃ suvimuttaṃ, dosā cittaṃ … mohā cittaṃ …pe…</i></a> <a><i>sabbākusalābhisaṅkhārehi cittaṃ muttaṃ vimuttaṃ suvimuttanti—</i></a> <a><i>nandiñjahaṃ oghatiṇṇaṃ vimuttaṃ.</i></a></p>
<p><a data-var="Sumedhā → sumedhanti medhā (bj, sya-all)" data-ref="sc5, ms25Cn_797"><i>**Kappañjahaṃ abhiyāce sumedhan**ti.</i></a> <a data-var="samupapanno → sampanno (bj)"><i>**Kappā**ti dve kappā—</i></a> <a><i>taṇhākappo ca diṭṭhikappo ca …pe…</i></a> <a><i>ayaṃ taṇhākappo …pe…</i></a> <a><i>ayaṃ diṭṭhikappo.</i></a> <a><i>Buddhassa bhagavato taṇhākappo pahīno diṭṭhikappo paṭinissaṭṭho.</i></a> <a><i>Taṇhākappassa pahīnattā diṭṭhikappassa paṭinissaṭṭhattā tasmā buddho kappañjaho.</i></a> <a><i>**Abhiyāce**ti yācāmi abhiyācāmi ajjhesāmi sādiyāmi patthayāmi pihayāmi jappāmi abhijappāmi.</i></a> <a><i>**Sumedhā** vuccati paññā.</i></a> <a><i>Yā paññā pajānanā …pe… amoho dhammavicayo sammādiṭṭhi.</i></a> <a><i>Bhagavā imāya medhāya paññāya upeto samupeto upāgato samupāgato upapanno samupapanno samannāgato.</i></a> <a><i>Tasmā buddho sumedhoti—</i></a> <a><i>kappañjahaṃ abhiyāce sumedhaṃ.</i></a></p>
<p><a data-ref="sc6, ms25Cn_798"><i>**Sutvāna nāgassa apanamissanti ito**ti.</i></a> <a><i>**Nāgassā**ti nāgo.</i></a> <a><i>Bhagavā āguṃ na karotīti nāgo, na gacchatīti nāgo, na āgacchatīti nāgo …pe… evaṃ bhagavā na gacchatīti nāgo.</i></a> <a><i>**Sutvāna nāgassa apanamissanti ito**ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā upalakkhayitvā ito apanamissanti vajissanti pakkamissanti disāvidisaṃ gamissantīti—</i></a> <a><i>sutvāna nāgassa apanamissanti ito.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc7, ms25Cn_799"><i>“Okañjahaṃ taṇhacchidaṃ anejaṃ,</i></a> <span class="speaker"><a><i>(iccāyasmā bhadrāvudho)</i></a></span><br>
<a><i>Nandiñjahaṃ oghatiṇṇaṃ vimuttaṃ;</i></a><br>
<a><i>Kappañjahaṃ abhiyāce sumedhaṃ,</i></a><br>
<a><i>Sutvāna nāgassa apanamissanti ito”ti.</i></a></p>
</blockquote>
<hr>
<blockquote class="gatha">
<p><a data-ref="sc8, ms25Cn_800, msdiv71"><i>**Nānājanā janapadehi saṅgatā,**</i></a><br>
<a><i>**Tava vīra vākyaṃ abhikaṅkhamānā;**</i></a><br>
<a><i>**Tesaṃ tuvaṃ sādhu viyākarohi,**</i></a><br>
<a><i>**Tathā hi te vidito esa dhammo. (2)**</i></a></p>
</blockquote>
<p><a data-var="ca mallā ca cetiyamhā ca → cetiyamhā ca sāgaramhā ca (sya-all)" data-ref="sc9, ms25Cn_801"><i>**Nānājanā janapadehi saṅgatā**ti.</i></a> <a data-var="yonā → yonakā (mr)"><i>**Nānājanā**ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.</i></a> <a><i>**Janapadehi saṅgatā**ti aṅgā ca magadhā ca kaliṅgā ca kāsiyā ca kosalā ca vajjiyā ca mallā ca cetiyamhā ca vaṃsā ca kurumhā ca pañcālā ca macchā ca surasenā ca assakā ca avantiyā ca yonā ca kambojā ca.</i></a> <a><i>**Saṅgatā**ti saṅgatā samāgatā samohitā sannipatitāti—</i></a> <a><i>nānājanā janapadehi saṅgatā.</i></a></p>
<p><a data-ref="sc10, ms25Cn_802"><i>**Tava vīra vākyaṃ abhikaṅkhamānā**ti.</i></a> <a><i>**Vīrā**ti vīro.</i></a> <a><i>Bhagavā vīriyavāti vīro, pahūti vīro, visavīti vīro, alamattoti vīro, vigatalomahaṃsotipi vīro.</i></a></p>
<blockquote class="gatha">
<p><a data-ref="sc11, ms25Cn_803"><i>Virato idha sabbapāpakehi,</i></a><br>
<a><i>Nirayadukkhaṃ aticca vīriyavāso;</i></a><br>
<a><i>So vīriyavā padhānavā,</i></a><br>
<a><i>Vīro tādi pavuccate tathattāti.</i></a></p>
</blockquote>
<p><a data-ref="sc12, ms25Cn_804"><i>**Tava vīra vākyaṃ abhikaṅkhamānā**ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ.</i></a> <a><i>**Abhikaṅkhamānā**ti abhikaṅkhamānā icchamānā sādiyamānā patthayamānā pihayamānā abhijappamānāti—</i></a> <a><i>tava vīra vākyaṃ abhikaṅkhamānā.</i></a></p>
<p><a data-ref="sc13, ms25Cn_805"><i>**Tesaṃ tuvaṃ sādhu viyākarohī**ti.</i></a> <a><i>**Tesan**ti tesaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ pabbajitānaṃ devānaṃ manussānaṃ.</i></a> <a><i>**Tuvan**ti bhagavantaṃ bhaṇati.</i></a> <a><i>**Sādhu viyākarohī**ti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</i></a> <a><i>tesaṃ tuvaṃ sādhu viyākarohi.</i></a></p>
<p><a data-ref="sc14, ms25Cn_806"><i>**Tathā hi te vidito esa dhammo**ti tathā hi te vidito tulito tīrito vibhūto vibhāvito esa dhammoti—</i></a> <a><i>tathā hi te vidito esa dhammo.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc15, ms25Cn_807"><i>“Nānājanā janapadehi saṅgatā,</i></a><br>
<a><i>Tava vīra vākyaṃ abhikaṅkhamānā;</i></a><br>
<a><i>Tesaṃ tuvaṃ sādhu viyākarohi,</i></a><br>
<a><i>Tathā hi te vidito esa dhammo”ti.</i></a></p>
</blockquote>
<hr>
<blockquote class="gatha">
<p><a data-ref="sc16, ms25Cn_808, msdiv72"><i>**Ādānataṇhaṃ vinayetha sabbaṃ,**</i></a> <span class="speaker"><a><i>(bhadrāvudhāti bhagavā)</i></a></span><br>
<a><i>**Uddhaṃ adho tiriyañcāpi majjhe;**</i></a><br>
<a><i>**Yaṃ yañhi lokasmimupādiyanti,**</i></a><br>
<a><i>**Teneva māro anveti jantuṃ. (3)**</i></a></p>
</blockquote>
<p><a data-var="ādānataṇhaṃ → ādānataṇhā (bj, sya-all)" data-ref="sc17, ms25Cn_809"><i>**Ādānataṇhaṃ vinayetha sabban**ti ādānataṇhaṃ vuccati rūpataṇhā …pe…</i></a> <a><i>ādānataṇhāti kiṃkāraṇā vuccati ādānataṇhā?</i></a> <a><i>Tāya taṇhāya rūpaṃ ādiyanti upādiyanti gaṇhanti parāmasanti abhinivisanti.</i></a> <a><i>Vedanaṃ …pe…</i></a> <a><i>saññaṃ …</i></a> <a><i>saṅkhāre …</i></a> <a><i>viññāṇaṃ …</i></a> <a><i>gatiṃ …</i></a> <a><i>upapattiṃ …</i></a> <a><i>paṭisandhiṃ …</i></a> <a><i>bhavaṃ …</i></a> <a><i>saṃsāraṃ …</i></a> <a><i>vaṭṭaṃ ādiyanti upādiyanti gaṇhanti parāmasanti abhinivisanti.</i></a> <a><i>Taṃkāraṇā vuccati ādānataṇhā.</i></a> <a><i>**Ādānataṇhaṃ vinayetha sabban**ti sabbaṃ ādānataṇhaṃ vinayeyya paṭivinayeyya pajaheyya vinodeyya byantīkareyya anabhāvaṃ gameyyāti—</i></a> <a><i>ādānataṇhaṃ vinayetha sabbaṃ.</i></a> <a><i>**Bhadrāvudhāti bhagavā**ti.</i></a> <a><i>**Bhadrāvudhā**ti bhagavā taṃ brāhmaṇaṃ nāmena ālapati.</i></a> <a><i>**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—</i></a> <a><i>bhadrāvudhāti bhagavā.</i></a></p>
<p><a data-var="nirayaloko → apāyaloko (sya-all)" data-ref="sc18, ms25Cn_810"><i>**Uddhaṃ adho tiriyañcāpi majjhe**ti.</i></a> <a><i>**Uddhan**ti anāgataṃ;</i></a> <a><i>**adho**ti atītaṃ;</i></a> <a><i>**tiriyañcāpi majjhe**ti paccuppannaṃ.</i></a> <a><i>**Uddhan**ti devaloko;</i></a> <a><i>**adho**ti nirayaloko;</i></a> <a><i>**tiriyañcāpi majjhe**ti manussaloko.</i></a> <a><i>Atha vā **uddhan**ti kusalā dhammā;</i></a> <a><i>**adho**ti akusalā dhammā;</i></a> <a><i>**tiriyañcāpi majjhe**ti abyākatā dhammā.</i></a> <a><i>**Uddhan**ti arūpadhātu;</i></a> <a><i>**adho**ti kāmadhātu;</i></a> <a><i>**tiriyañcāpi majjhe**ti rūpadhātu.</i></a> <a><i>**Uddhan**ti sukhā vedanā;</i></a> <a><i>**adho**ti dukkhā vedanā;</i></a> <a><i>**tiriyañcāpi majjhe**ti adukkhamasukhā vedanā.</i></a> <a><i>**Uddhan**ti uddhaṃ pādatalā;</i></a> <a><i>**adho**ti adho kesamatthakā;</i></a> <a><i>**tiriyañcāpi majjhe**ti vemajjheti—</i></a> <a><i>uddhaṃ adho tiriyañcāpi majjhe.</i></a></p>
<p><a data-ref="sc19, ms25Cn_811"><i>**Yaṃ yañhi lokasmimupādiyantī**ti yaṃ yaṃ rūpagataṃ vedanāgataṃ saññāgataṃ saṅkhāragataṃ viññāṇagataṃ ādiyanti upādiyanti gaṇhanti parāmasanti abhinivisanti.</i></a> <a><i>**Lokasmin**ti apāyaloke …pe… āyatanaloketi—</i></a> <a><i>yaṃ yañhi lokasmimupādiyanti.</i></a></p>
<p><a data-var="mānavaṃ → māṇavaṃ (csp1ed)" data-ref="sc20, ms25Cn_812"><i>**Teneva māro anveti jantun**ti teneva kammābhisaṅkhāravasena paṭisandhiko khandhamāro dhātumāro āyatanamāro gatimāro upapattimāro paṭisandhimāro bhavamāro saṃsāramāro vaṭṭamāro anveti anugacchati anvāyiko hoti.</i></a> <a><i>**Jantun**ti sattaṃ janaṃ naraṃ mānavaṃ posaṃ puggalaṃ jīvaṃ jāguṃ jantuṃ indaguṃ manujanti—</i></a> <a><i>teneva māro anveti jantuṃ.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc21, ms25Cn_813"><i>“Ādānataṇhaṃ vinayetha sabbaṃ,</i></a> <span class="speaker"><a><i>(bhadrāvudhāti bhagavā)</i></a></span><br>
<a><i>Uddhaṃ adho tiriyañcāpi majjhe;</i></a><br>
<a><i>Yaṃ yañhi lokasmimupādiyanti,</i></a><br>
<a><i>Teneva māro anveti jantun”ti.</i></a></p>
</blockquote>
<hr>
<blockquote class="gatha">
<p><a data-ref="sc22, ms25Cn_814, msdiv73"><i>**Tasmā pajānaṃ na upādiyetha,**</i></a><br>
<a><i>**Bhikkhu sato kiñcanaṃ sabbaloke;**</i></a><br>
<a><i>**Ādānasatte iti pekkhamāno,**</i></a><br>
<a><i>**Pajaṃ imaṃ maccudheyye visattaṃ. (4)**</i></a></p>
</blockquote>
<p><a data-var="tappaccayā → taṃpaccayā (bj)" data-ref="sc23, ms25Cn_815"><i>**Tasmā pajānaṃ na upādiyethā**ti.</i></a> <a><i>**Tasmā**ti tasmā taṃkāraṇā taṃhetu tappaccayā taṃnidānā, etaṃ ādīnavaṃ sampassamāno ādānataṇhāyāti—</i></a> <a><i>tasmā.</i></a> <a><i>**Pajānan**ti jānanto pajānanto ājānanto vijānanto paṭivijānanto paṭivijjhanto “sabbe saṅkhārā aniccā”ti …pe…</i></a> <a><i>“yaṃ kiñci samudayadhammaṃ sabbaṃ taṃ nirodhadhamman”ti jānanto pajānanto ājānanto vijānanto paṭivijānanto paṭivijjhanto.</i></a> <a><i>**Na upādiyethā**ti rūpaṃ nādiyeyya na upādiyeyya na gaṇheyya na parāmaseyya nābhiniviseyya;</i></a> <a><i>vedanaṃ …pe…</i></a> <a><i>saññaṃ …</i></a> <a><i>saṅkhāre …</i></a> <a><i>viññāṇaṃ …</i></a> <a><i>gatiṃ …</i></a> <a><i>upapattiṃ …</i></a> <a><i>paṭisandhiṃ …</i></a> <a><i>bhavaṃ …</i></a> <a><i>saṃsāraṃ …</i></a> <a><i>vaṭṭaṃ nādiyeyya na upādiyeyya na gaṇheyya na parāmaseyya nābhiniviseyyāti—</i></a> <a><i>tasmā pajānaṃ na upādiyetha.</i></a></p>
<p><a data-var="sekkho → sekho (bj)" data-ref="sc24, ms25Cn_816"><i>**Bhikkhu sato kiñcanaṃ sabbaloke**ti.</i></a> <a><i>**Bhikkhū**ti puthujjanakalyāṇako vā bhikkhu, sekkho vā bhikkhu.</i></a> <a><i>**Sato**ti catūhi kāraṇehi sato—</i></a> <a><i>kāye kāyānupassanāsatipaṭṭhānaṃ bhāvento sato …pe…</i></a> <a><i>so vuccati satoti—</i></a> <a><i>bhikkhu sato.</i></a> <a><i>**Kiñcanan**ti kiñci rūpagataṃ vedanāgataṃ saññāgataṃ saṅkhāragataṃ viññāṇagataṃ.</i></a> <a><i>**Sabbaloke**ti sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloketi—</i></a> <a><i>bhikkhu sato kiñcanaṃ sabbaloke.</i></a></p>
<p><a data-ref="sc25, ms25Cn_817"><i>**Ādānasatte iti pekkhamāno**ti ādānasattā vuccanti ye rūpaṃ ādiyanti upādiyanti gaṇhanti parāmasanti abhinivisanti;</i></a> <a><i>vedanaṃ …pe…</i></a> <a><i>saññaṃ …</i></a> <a><i>saṅkhāre …</i></a> <a><i>viññāṇaṃ …</i></a> <a><i>gatiṃ …</i></a> <a><i>upapattiṃ …</i></a> <a><i>paṭisandhiṃ …</i></a> <a><i>bhavaṃ …</i></a> <a><i>saṃsāraṃ …</i></a> <a><i>vaṭṭaṃ ādiyanti upādiyanti gaṇhanti parāmasanti abhinivisanti.</i></a> <a><i>**Itī**ti padasandhi …pe… padānupubbatāpetaṃ itīti.</i></a> <a><i>**Pekkhamāno**ti pekkhamāno dakkhamāno dissamāno passamāno olokayamāno nijjhāyamāno upaparikkhamānoti—</i></a> <a><i>ādānasatte iti pekkhamāno.</i></a></p>
<p><a data-ref="sc26, ms25Cn_818"><i>**Pajaṃ imaṃ maccudheyye visattan**ti.</i></a> <a><i>**Pajā**ti sattādhivacanaṃ maccudheyyā vuccanti kilesā ca khandhā ca abhisaṅkhārā ca.</i></a> <a><i>Pajā maccudheyye māradheyye maraṇadheyye sattā visattā āsattā laggā laggitā palibuddhā.</i></a> <a><i>Yathā bhittikhile vā nāgadante vā bhaṇḍaṃ sattaṃ visattaṃ āsattaṃ laggaṃ laggitaṃ palibuddhaṃ, evameva pajā maccudheyye māradheyye maraṇadheyye sattā visattā āsattā laggā laggitā palibuddhāti—</i></a> <a><i>pajaṃ imaṃ maccudheyye visattaṃ.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc27, ms25Cn_819"><i>“Tasmā pajānaṃ na upādiyetha,</i></a><br>
<a><i>Bhikkhu sato kiñcanaṃ sabbaloke;</i></a><br>
<a><i>Ādānasatte iti pekkhamāno,</i></a><br>
<a><i>Pajaṃ imaṃ maccudheyye visattan”ti.</i></a></p>
</blockquote>
<p><a data-ref="sc28, ms25Cn_820"><i>Saha gāthāpariyosānā …pe…</i></a> <a><i>satthā me bhante bhagavā, sāvakohamasmīti.</i></a></p>
<p class="endsutta"><a data-ref="ms25Cn_821"><i>Bhadrāvudhamāṇavapucchāniddeso dvādasamo.</i></a></p>
</article>
</section>
</div>
</body>
</html>
