<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud1.10">
<article>
<div class="hgroup">
<p class="division"><a><i>Udāna 1.10</i></a></p>
<h1><a><i>Bāhiyasutta</i></a></h1>
</div>
<p><span class="evam"><a data-ref="sc1, ms18Ud_51, msdiv10"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena bāhiyo dārucīriyo suppārake paṭivasati samuddatīre sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Atha kho bāhiyassa dārucīriyassa rahogatassa paṭisallīnassa evaṃ cetaso parivitakko udapādi:</i></a> <a><i>“ye kho keci loke arahanto vā arahattamaggaṃ vā samāpannā, ahaṃ tesaṃ aññataro”ti.</i></a></p>
<p><a data-var="assa → assasi (sya-all, mr)" data-ref="sc2, pts-vp-pli7, ms18Ud_52"><i>Atha kho bāhiyassa dārucīriyassa purāṇasālohitā devatā anukampikā atthakāmā bāhiyassa dārucīriyassa cetasā cetoparivitakkamaññāya yena bāhiyo dārucīriyo tenupasaṅkami; upasaṅkamitvā bāhiyaṃ dārucīriyaṃ etadavoca:</i></a> <a><i>“neva kho tvaṃ, bāhiya, arahā, nāpi arahattamaggaṃ vā samāpanno.</i></a> <a><i>Sāpi te paṭipadā natthi yāya tvaṃ arahā vā assa arahattamaggaṃ vā samāpanno”ti.</i></a></p>
<p><a data-var="ke → ko (bj); kho ke (pts-vp-pli1) | samāpannā → samāpanno (bj)" data-ref="sc3, ms18Ud_53"><i>“Atha ke carahi sadevake loke arahanto vā arahattamaggaṃ vā samāpannā”ti?</i></a> <a><i>“Atthi, bāhiya, uttaresu janapadesu sāvatthī nāma nagaraṃ.</i></a> <a><i>Tattha so bhagavā etarahi viharati arahaṃ sammāsambuddho.</i></a> <a><i>So hi, bāhiya, bhagavā arahā ceva arahattāya ca dhammaṃ desetī”ti.</i></a></p>
<p><a data-ref="sc4, ms18Ud_54"><i>Atha kho bāhiyo dārucīriyo tāya devatāya saṃvejito tāvadeva suppārakamhā pakkāmi.</i></a> <a><i>Sabbattha ekarattiparivāsena yena sāvatthī jetavanaṃ anāthapiṇḍikassa ārāmo tenupasaṅkami.</i></a> <a><i>Tena kho pana samayena sambahulā bhikkhū abbhokāse caṅkamanti.</i></a> <a><i>Atha kho bāhiyo dārucīriyo yena te bhikkhū tenupasaṅkami; upasaṅkamitvā te bhikkhū etadavoca:</i></a> <a><i>“kahaṃ nu kho, bhante, etarahi bhagavā viharati arahaṃ sammāsambuddho?</i></a> <a><i>Dassanakāmamhā mayaṃ taṃ bhagavantaṃ arahantaṃ sammāsambuddhan”ti.</i></a> <a><i>“Antaragharaṃ paviṭṭho kho, bāhiya, bhagavā piṇḍāyā”ti.</i></a></p>
<p><a data-ref="sc5, ms18Ud_55"><i>Atha kho bāhiyo dārucīriyo taramānarūpo jetavanā nikkhamitvā sāvatthiṃ pavisitvā addasa bhagavantaṃ sāvatthiyaṃ piṇḍāya carantaṃ pāsādikaṃ pasādanīyaṃ santindriyaṃ santamānasaṃ uttamadamathasamathamanuppattaṃ dantaṃ guttaṃ yatindriyaṃ nāgaṃ.</i></a> <a><i>Disvāna yena bhagavā tenupasaṅkami; upasaṅkamitvā bhagavato pāde sirasā nipatitvā bhagavantaṃ etadavoca:</i></a> <a><i>“desetu me, bhante, bhagavā dhammaṃ;</i></a> <a><i>desetu sugato dhammaṃ, yaṃ mamassa dīgharattaṃ hitāya sukhāyā”ti.</i></a> <a><i>Evaṃ vutte, bhagavā bāhiyaṃ dārucīriyaṃ etadavoca:</i></a> <a><i>“akālo kho tāva, bāhiya, antaragharaṃ paviṭṭhamhā piṇḍāyā”ti.</i></a></p>
<p><a data-ref="sc6, pts-vp-pli8, ms18Ud_56"><i>Dutiyampi kho bāhiyo dārucīriyo bhagavantaṃ etadavoca:</i></a> <a><i>“dujjānaṃ kho panetaṃ, bhante, bhagavato vā jīvitantarāyānaṃ, mayhaṃ vā jīvitantarāyānaṃ.</i></a> <a><i>Desetu me, bhante, bhagavā dhammaṃ;</i></a> <a><i>desetu sugato dhammaṃ, yaṃ mamassa dīgharattaṃ hitāya sukhāyā”ti.</i></a> <a><i>Dutiyampi kho bhagavā bāhiyaṃ dārucīriyaṃ etadavoca:</i></a> <a><i>“akālo kho tāva, bāhiya, antaragharaṃ paviṭṭhamhā piṇḍāyā”ti.</i></a></p>
<p><a data-ref="sc7, ms18Ud_57"><i>Tatiyampi kho bāhiyo dārucīriyo bhagavantaṃ etadavoca:</i></a> <a><i>“dujjānaṃ kho panetaṃ, bhante, bhagavato vā jīvitantarāyānaṃ, mayhaṃ vā jīvitantarāyānaṃ.</i></a> <a><i>Desetu me, bhante, bhagavā dhammaṃ;</i></a> <a><i>desetu sugato dhammaṃ, yaṃ mamassa dīgharattaṃ hitāya sukhāyā”ti.</i></a></p>
<p><a data-ref="sc8, ms18Ud_58"><i>“Tasmātiha te, bāhiya, evaṃ sikkhitabbaṃ:</i></a> <a><i>‘diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissatī’ti.</i></a> <a><i>Evañhi te, bāhiya, sikkhitabbaṃ.</i></a> <a><i>Yato kho te, bāhiya, diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati, tato tvaṃ, bāhiya, na tena;</i></a> <a><i>yato tvaṃ, bāhiya, na tena tato tvaṃ, bāhiya, na tattha;</i></a> <a><i>yato tvaṃ, bāhiya, na tattha, tato tvaṃ, bāhiya, nevidha na huraṃ na ubhayamantarena.</i></a> <a><i>Esevanto dukkhassā”ti.</i></a></p>
<p><a data-ref="sc9, ms18Ud_59"><i>Atha kho bāhiyassa dārucīriyassa bhagavato imāya saṅkhittāya dhammadesanāya tāvadeva anupādāya āsavehi cittaṃ vimucci.</i></a></p>
<p><a data-var="adhipatitvā → adhipātetvā (bj, sya-all, pts-vp-pli1); adhipātitvā (mr)" data-ref="sc10, ms18Ud_60"><i>Atha kho bhagavā bāhiyaṃ dārucīriyaṃ iminā saṃkhittena ovādena ovaditvā pakkāmi.</i></a> <a><i>Atha kho acirapakkantassa bhagavato bāhiyaṃ dārucīriyaṃ gāvī taruṇavacchā adhipatitvā jīvitā voropesi.</i></a></p>
<p><a data-var="kālaṅkataṃ → kālakataṃ (bj, sya-all, km)" data-ref="sc11, ms18Ud_61"><i>Atha kho bhagavā sāvatthiyaṃ piṇḍāya caritvā pacchābhattaṃ piṇḍapātapaṭikkanto sambahulehi bhikkhūhi saddhiṃ nagaramhā nikkhamitvā addasa bāhiyaṃ dārucīriyaṃ kālaṅkataṃ;</i></a> <a><i>disvāna bhikkhū āmantesi:</i></a> <a><i>“gaṇhatha, bhikkhave, bāhiyassa dārucīriyassa sarīrakaṃ;</i></a> <a><i>mañcakaṃ āropetvā nīharitvā jhāpetha;</i></a> <a><i>thūpañcassa karotha.</i></a> <a><i>Sabrahmacārī vo, bhikkhave, kālaṅkato”ti.</i></a></p>
<p><a data-ref="sc12, pts-vp-pli9, ms18Ud_62"><i>“Evaṃ, bhante”ti kho te bhikkhū bhagavato paṭissutvā bāhiyassa dārucīriyassa sarīrakaṃ mañcakaṃ āropetvā nīharitvā jhāpetvā thūpañcassa katvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a> <a><i>“daḍḍhaṃ, bhante, bāhiyassa dārucīriyassa sarīraṃ, thūpo cassa kato.</i></a> <a><i>Tassa kā gati, ko abhisamparāyo”ti?</i></a> <a><i>“Paṇḍito, bhikkhave, bāhiyo dārucīriyo paccapādi dhammassānudhammaṃ;</i></a> <a><i>na ca maṃ dhammādhikaraṇaṃ vihesesi.</i></a> <a><i>Parinibbuto, bhikkhave, bāhiyo dārucīriyo”ti.</i></a></p>
<p><a data-ref="sc13, ms18Ud_63"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc14, vns10, ms18Ud_64"><i>“Yattha āpo ca pathavī,</i></a><br>
<a><i>tejo vāyo na gādhati;</i></a><br>
<a><i>Na tattha sukkā jotanti,</i></a><br>
<a><i>ādicco nappakāsati;</i></a><br>
<a><i>Na tattha candimā bhāti,</i></a><br>
<a><i>tamo tattha na vijjati.</i></a></p>
<p><a data-var="attanāvedi → … vedī (bj); … vedhī (mr)" data-ref="sc15, vns11, ms18Ud_65"><i>Yadā ca attanāvedi,</i></a><br>
<a><i>muni monena brāhmaṇo;</i></a><br>
<a><i>Atha rūpā arūpā ca,</i></a><br>
<a><i>sukhadukkhā pamuccatī”ti.</i></a></p>
</blockquote>
<p class="endsection"><a><i>Dasamaṃ.</i></a></p>
<p><a data-ref="sc16"><i>Ayampi udāno vutto bhagavatā iti me sutanti.</i></a></p>
<p class="endsection"><a><i>Bodhivaggo paṭhamo.</i></a></p>
<blockquote class="uddanagatha">
<p><a data-var="Tayo bodhī ca huṃhuṅko → tayo ca bodhi nigrodho (sabbattha)" data-ref="sc17, ms18Ud_70"><i>Tayo bodhī ca huṃhuṅko,</i></a><br>
<a data-var="brāhmaṇā → te therā (bj, sya-all, pts-vp-pli1); thero (mr)"><i>brāhmaṇā kassapena ca;</i></a><br>
<a data-var="Aja → pāvāya (bj, sya-all); pāṭalī (pts-vp-pli1); pāvā (mr)"><i>Aja saṅgāma jaṭilā,</i></a><br>
<a><i>bāhiyenāti te dasāti.</i></a></p>
</blockquote>
</article>
</section>
</div>
</body>
</html>
