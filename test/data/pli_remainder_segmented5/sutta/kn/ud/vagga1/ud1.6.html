<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud1.6">
<article>
<div class="hgroup">
<p class="division"><a><i>Udāna 1.6</i></a></p>
<h1><a data-var="Mahākassapasutta → kassapasuttaṃ (bj)"><i>Mahākassapasutta</i></a></h1>
</div>
<p><span class="evam"><a data-var="pippaliguhāyaṃ → pipphaliguhāyaṃ (bj, sya-all, pts-vp-pli1); simbaliguhāyaṃ (mr)" data-ref="sc1, ms18Ud_28, msdiv6"><i>Evaṃ me sutaṃ—</i></a></span> <a data-var="ābādhiko → ābādhiko hoti (sya-all, pts-vp-pli1)"><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena āyasmā mahākassapo pippaliguhāyaṃ viharati ābādhiko dukkhito bāḷhagilāno.</i></a> <a><i>Atha kho āyasmā mahākassapo aparena samayena tamhā ābādhā vuṭṭhāsi.</i></a> <a><i>Atha kho āyasmato mahākassapassa tamhā ābādhā vuṭṭhitassa etadahosi:</i></a> <a><i>“yannūnāhaṃ rājagahaṃ piṇḍāya paviseyyan”ti.</i></a></p>
<p><a data-ref="sc2, ms18Ud_29"><i>Tena kho pana samayena pañcamattāni devatāsatāni ussukkaṃ āpannāni honti āyasmato mahākassapassa piṇḍapātapaṭilābhāya.</i></a> <a><i>Atha kho āyasmā mahākassapo tāni pañcamattāni devatāsatāni paṭikkhipitvā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi—</i></a> <a><i>yena daliddavisikhā kapaṇavisikhā pesakāravisikhā.</i></a> <a><i>Addasā kho bhagavā āyasmantaṃ mahākassapaṃ rājagahe piṇḍāya carantaṃ yena daliddavisikhā kapaṇavisikhā pesakāravisikhā.</i></a></p>
<p><a data-ref="sc3, ms18Ud_30"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns6, ms18Ud_31"><i>“Anaññaposimaññātaṃ,</i></a><br>
<a><i>dantaṃ sāre patiṭṭhitaṃ;</i></a><br>
<a><i>Khīṇāsavaṃ vantadosaṃ,</i></a><br>
<a><i>tamahaṃ brūmi brāhmaṇan”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
