<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud1.3">
<article>
<div class="hgroup">
<p class="division"><a><i>Udāna 1.3</i></a></p>
<h1><a><i>Tatiyabodhisutta</i></a></h1>
</div>
<p><span class="evam"><a data-ref="sc1, ms18Ud_12, msdiv3"><i>Evaṃ me sutaṃ—</i></a></span> <a><i> ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho.</i></a> <a><i>Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.</i></a> <a><i>Atha kho bhagavā tassa sattāhassa accayena tamhā samādhimhā vuṭṭhahitvā rattiyā pacchimaṃ yāmaṃ paṭiccasamuppādaṃ anulomapaṭilomaṃ sādhukaṃ manasākāsi:</i></a></p>
<p><a data-ref="sc2, ms18Ud_13"><i>“Iti imasmiṃ sati idaṃ hoti,</i></a> <a><i>imassuppādā idaṃ uppajjati,</i></a> <a><i>imasmiṃ asati idaṃ na hoti,</i></a> <a><i>imassa nirodhā idaṃ nirujjhati;</i></a> <a><i>yadidaṃ—</i></a> <a><i>avijjāpaccayā saṅkhārā,</i></a> <a><i>saṅkhārapaccayā viññāṇaṃ,</i></a> <a><i>viññāṇapaccayā nāmarūpaṃ,</i></a> <a><i>nāmarūpapaccayā saḷāyatanaṃ,</i></a> <a><i>saḷāyatanapaccayā phasso,</i></a> <a><i>phassapaccayā vedanā,</i></a> <a><i>vedanāpaccayā taṇhā,</i></a> <a><i>taṇhāpaccayā upādānaṃ,</i></a> <a><i>upādānapaccayā bhavo,</i></a> <a><i>bhavapaccayā jāti,</i></a> <a><i>jātipaccayā jarāmaraṇaṃ sokaparidevadukkhadomanassupāyāsā sambhavanti.</i></a> <a><i>Evametassa kevalassa dukkhakkhandhassa samudayo hoti.</i></a></p>
<p><a data-ref="sc3, pts-vp-pli3, ms18Ud_14"><i>Avijjāya tveva asesavirāganirodhā saṅkhāranirodho,</i></a> <a><i>saṅkhāranirodhā viññāṇanirodho,</i></a> <a><i>viññāṇanirodhā nāmarūpanirodho,</i></a> <a><i>nāmarūpanirodhā saḷāyatananirodho,</i></a> <a><i>saḷāyatananirodhā phassanirodho,</i></a> <a><i>phassanirodhā vedanānirodho,</i></a> <a><i>vedanānirodhā taṇhānirodho,</i></a> <a><i>taṇhānirodhā upādānanirodho,</i></a> <a><i>upādānanirodhā bhavanirodho,</i></a> <a><i>bhavanirodhā jātinirodho,</i></a> <a><i>jātinirodhā jarāmaraṇaṃ sokaparidevadukkhadomanassupāyāsā nirujjhanti.</i></a> <a><i>Evametassa kevalassa dukkhakkhandhassa nirodho hotī”ti.</i></a></p>
<p><a data-ref="sc4, ms18Ud_15"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc5, vns3, ms18Ud_16"><i>“Yadā have pātubhavanti dhammā,</i></a><br>
<a><i>Ātāpino jhāyato brāhmaṇassa;</i></a><br>
<a><i>Vidhūpayaṃ tiṭṭhati mārasenaṃ,</i></a><br>
<a data-var="Sūriyova → suriyova (bj, sya-all, km, pts-vp-pli1)"><i>Sūriyova obhāsayamantalikkhan”ti.</i></a></p>
</blockquote>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
