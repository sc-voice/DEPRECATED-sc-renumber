<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.3">
<article>
<div class="hgroup">
<p class="division"><a><i>Udāna 3.3</i></a></p>
<h1><a><i>Yasojasutta</i></a></h1>
</div>
<p><span class="evam"><a data-var="uccāsaddā mahāsaddā → uccāsaddamahāsaddā (mr)" data-ref="sc1, ms18Ud_177, msdiv23"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena yasojappamukhāni pañcamattāni bhikkhusatāni sāvatthiṃ anuppattāni honti bhagavantaṃ dassanāya.</i></a> <a><i>Tedha kho āgantukā bhikkhū nevāsikehi bhikkhūhi saddhiṃ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā ahesuṃ.</i></a></p>
<p><a data-ref="sc2, ms18Ud_178"><i>Atha kho bhagavā āyasmantaṃ ānandaṃ āmantesi:</i></a> <a><i>“ke panete, ānanda, uccāsaddā mahāsaddā kevaṭṭā maññe macchavilope”ti?</i></a> <a><i>“Etāni, bhante, yasojappamukhāni pañcamattāni bhikkhusatāni sāvatthiṃ anuppattāni bhagavantaṃ dassanāya.</i></a> <a><i>Tete āgantukā bhikkhū nevāsikehi bhikkhūhi saddhiṃ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti.</i></a> <a><i>“Tenahānanda, mama vacanena te bhikkhū āmantehi:</i></a> <a><i>‘satthā āyasmante āmantetī’”ti.</i></a></p>
<p><a data-ref="sc3, pts-vp-pli25, ms18Ud_179"><i>“Evaṃ, bhante”ti kho āyasmā ānando bhagavato paṭissutvā yena te bhikkhū tenupasaṅkami; upasaṅkamitvā te bhikkhū etadavoca:</i></a> <a><i>“satthā āyasmante āmantetī”ti.</i></a> <a><i>“Evamāvuso”ti kho te bhikkhū āyasmato ānandassa paṭissutvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinne kho te bhikkhū bhagavā etadavoca:</i></a></p>
<p><a data-var="paṇāmemi vo → vo panāmemi (bj); vo paṇāmemi (sya-all, pts-vp-pli1)" data-ref="sc4, ms18Ud_180"><i>“Kiṃ nu tumhe, bhikkhave, uccāsaddā mahāsaddā, kevaṭṭā maññe macchavilope”ti?</i></a> <a><i>Evaṃ vutte, āyasmā yasojo bhagavantaṃ etadavoca:</i></a> <a><i>“imāni, bhante, pañcamattāni bhikkhusatāni sāvatthiṃ anuppattāni bhagavantaṃ dassanāya.</i></a> <a><i>Teme āgantukā bhikkhū nevāsikehi bhikkhūhi saddhiṃ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti.</i></a> <a><i>“Gacchatha, bhikkhave, paṇāmemi vo;</i></a> <a><i>na vo mama santike vatthabban”ti.</i></a></p>
<p><a data-var="saṃsāmetvā → paṭisāmetvā (sya-all, pts-vp-pli1)" data-ref="sc5, ms18Ud_181"><i>“Evaṃ, bhante”ti kho te bhikkhū bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā senāsanaṃ saṃsāmetvā pattacīvaramādāya yena vajjī tena cārikaṃ pakkamiṃsu.</i></a> <a><i>Vajjīsu anupubbena cārikaṃ caramānā yena vaggumudā nadī tenupasaṅkamiṃsu; upasaṅkamitvā vaggumudāya nadiyā tīre paṇṇakuṭiyo karitvā vassaṃ upagacchiṃsu.</i></a></p>
<p><a data-var="vassūpagato → vassupagato (pts-vp-pli1); vassūpagate (mr)" data-ref="sc6, ms18Ud_182"><i>Atha kho āyasmā yasojo vassūpagato bhikkhū āmantesi:</i></a> <a><i>“bhagavatā mayaṃ, āvuso, paṇāmitā atthakāmena hitesinā, anukampakena anukampaṃ upādāya.</i></a> <a><i>Handa mayaṃ, āvuso, tathā vihāraṃ kappema yathā no viharataṃ bhagavā attamano assā”ti.</i></a> <a><i>“Evamāvuso”ti kho te bhikkhū āyasmato yasojassa paccassosuṃ.</i></a> <a><i>Atha kho te bhikkhū vūpakaṭṭhā appamattā ātāpino pahitattā viharantā tenevantaravassena sabbeva tisso vijjā sacchākaṃsu.</i></a></p>
<p><a data-ref="sc7, ms18Ud_183"><i>Atha kho bhagavā sāvatthiyaṃ yathābhirantaṃ viharitvā yena vesālī tena cārikaṃ pakkāmi.</i></a> <a><i>Anupubbena cārikaṃ caramāno yena vesālī tadavasari.</i></a> <a><i>Tatra sudaṃ bhagavā vesāliyaṃ viharati mahāvane kūṭāgārasālāyaṃ.</i></a></p>
<p><a data-var="disāyaṃ → yāyaṃ (mr)" data-ref="sc8, pts-vp-pli26, ms18Ud_184"><i>Atha kho bhagavā vaggumudātīriyānaṃ bhikkhūnaṃ cetasā ceto paricca manasi karitvā āyasmantaṃ ānandaṃ āmantesi:</i></a> <a><i>“ālokajātā viya me, ānanda, esā disā, obhāsajātā viya me, ānanda, esā disā;</i></a> <a><i>yassaṃ disāyaṃ vaggumudātīriyā bhikkhū viharanti.</i></a> <a><i>Gantuṃ appaṭikūlāsi me manasi kātuṃ.</i></a> <a><i>Pahiṇeyyāsi tvaṃ, ānanda, vaggumudātīriyānaṃ bhikkhūnaṃ santike dūtaṃ:</i></a> <a><i>‘satthā āyasmante āmanteti, satthā āyasmantānaṃ dassanakāmo’”ti.</i></a></p>
<p><a data-ref="sc9, ms18Ud_185"><i>“Evaṃ, bhante”ti kho āyasmā ānando bhagavato paṭissutvā yena aññataro bhikkhu tenupasaṅkami; upasaṅkamitvā taṃ bhikkhuṃ etadavoca:</i></a> <a><i>“ehi tvaṃ, āvuso, yena vaggumudātīriyā bhikkhū tenupasaṅkama; upasaṅkamitvā vaggumudātīriye bhikkhū evaṃ vadehi:</i></a> <a><i>‘satthā āyasmante āmanteti, satthā āyasmantānaṃ dassanakāmo’”ti.</i></a></p>
<p><a data-ref="sc10, ms18Ud_186"><i>“Evamāvuso”ti kho so bhikkhu āyasmato ānandassa paṭissutvā—</i></a> <a><i>seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;</i></a> <a><i>evamevaṃ—</i></a> <a><i>mahāvane kūṭāgārasālāyaṃ antarahito vaggumudāya nadiyā tīre tesaṃ bhikkhūnaṃ purato pāturahosi.</i></a> <a><i>Atha kho so bhikkhu vaggumudātīriye bhikkhū etadavoca:</i></a> <a><i>“satthā āyasmante āmanteti, satthā āyasmantānaṃ dassanakāmo”ti.</i></a></p>
<p><a data-ref="sc11, ms18Ud_187"><i>“Evamāvuso”ti kho te bhikkhū tassa bhikkhuno paṭissutvā senāsanaṃ saṃsāmetvā pattacīvaramādāya—</i></a> <a><i>seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;</i></a> <a><i>evamevaṃ—</i></a> <a><i>vaggumudāya nadiyā tīre antarahitā mahāvane kūṭāgārasālāyaṃ bhagavato sammukhe pāturahesuṃ.</i></a> <a><i>Tena kho pana samayena bhagavā āneñjena samādhinā nisinno hoti.</i></a> <a><i>Atha kho tesaṃ bhikkhūnaṃ etadahosi:</i></a> <a><i>“katamena nu kho bhagavā vihārena etarahi viharatī”ti?</i></a> <a><i>Atha kho tesaṃ bhikkhūnaṃ etadahosi:</i></a> <a><i>“āneñjena kho bhagavā vihārena etarahi viharatī”ti.</i></a> <a><i>Sabbeva āneñjasamādhinā nisīdiṃsu.</i></a></p>
<p><a data-var="uttarāsaṅgaṃ → cīvaraṃ (bj, pts-vp-pli1)" data-ref="sc12, ms18Ud_188"><i>Atha kho āyasmā ānando abhikkantāya rattiyā, nikkhante paṭhame yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:</i></a> <a><i>“abhikkantā, bhante, ratti;</i></a> <a><i>nikkhanto paṭhamo yāmo;</i></a> <a><i>ciranisinnā āgantukā bhikkhū;</i></a> <a><i>paṭisammodatu, bhante, bhagavā āgantukehi bhikkhūhī”ti.</i></a> <a><i>Evaṃ vutte, bhagavā tuṇhī ahosi.</i></a></p>
<p><a data-ref="sc13, pts-vp-pli27, ms18Ud_189"><i>Dutiyampi kho āyasmā ānando abhikkantāya rattiyā, nikkhante majjhime yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:</i></a> <a><i>“abhikkantā, bhante, ratti;</i></a> <a><i>nikkhanto majjhimo yāmo;</i></a> <a><i>ciranisinnā āgantukā bhikkhū;</i></a> <a><i>paṭisammodatu, bhante, bhagavā āgantukehi bhikkhūhī”ti.</i></a> <a><i>Dutiyampi kho bhagavā tuṇhī ahosi.</i></a></p>
<p><a data-ref="sc14, ms18Ud_190"><i>Tatiyampi kho āyasmā ānando abhikkantāya rattiyā, nikkhante pacchime yāme, uddhaste aruṇe, nandimukhiyā rattiyā uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:</i></a> <a><i>“abhikkantā, bhante, ratti;</i></a> <a><i>nikkhanto pacchimo yāmo;</i></a> <a><i>uddhasto aruṇo;</i></a> <a><i>nandimukhī ratti;</i></a> <a><i>ciranisinnā āgantukā bhikkhū;</i></a> <a><i>paṭisammodatu, bhante, bhagavā, āgantukehi bhikkhūhī”ti.</i></a></p>
<p><a data-var="nappaṭibhāseyya → na paṭibhāseyya (sya-all, pts-vp-pli1); nappaṭibhāyeyya (^an10.96#1 [96. Kokanudasutta]); nappaṭibheyya (?)" data-ref="sc15, ms18Ud_191"><i>Atha kho bhagavā tamhā samādhimhā vuṭṭhahitvā āyasmantaṃ ānandaṃ āmantesi:</i></a> <a><i>“sace kho tvaṃ, ānanda, jāneyyāsi ettakampi te nappaṭibhāseyya.</i></a> <a><i>Ahañca, ānanda, imāni ca pañca bhikkhusatāni sabbeva āneñjasamādhinā nisīdimhā”ti.</i></a></p>
<p><a data-ref="sc16, ms18Ud_192"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc17, vns27, ms18Ud_193"><i>“Yassa jito kāmakaṇḍako,</i></a><br>
<a><i>Akkoso ca vadho ca bandhanañca;</i></a><br>
<a data-var="Pabbatova → pabbato viya (bj, sya-all, pts-vp-pli1)"><i>Pabbatova so ṭhito anejo,</i></a><br>
<a><i>Sukhadukkhesu na vedhatī sa bhikkhū”ti.</i></a></p>
</blockquote>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
