<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.5">
<article>
<div class="hgroup">
<p class="division"><a><i>Udāna 3.5</i></a></p>
<h1><a data-var="Mahāmoggallānasutta → kolikasuttaṃ (bj)"><i>Mahāmoggallānasutta</i></a></h1>
</div>
<p><span class="evam"><a data-ref="sc1, pts-vp-pli28, ms18Ud_199, msdiv25"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā mahāmoggallāno bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya.</i></a> <a><i>Addasā kho bhagavā āyasmantaṃ mahāmoggallānaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya.</i></a></p>
<p><a data-ref="sc2, ms18Ud_200"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc3, vns29, ms18Ud_201"><i>“Sati kāyagatā upaṭṭhitā,</i></a><br>
<a><i>Chasu phassāyatanesu saṃvuto;</i></a><br>
<a><i>Satataṃ bhikkhu samāhito,</i></a><br>
<a><i>Jaññā nibbānamattano”ti.</i></a></p>
</blockquote>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
