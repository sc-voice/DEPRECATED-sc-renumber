<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.7">
<article>
<div class="hgroup">
<p class="division"><a><i>Udāna 3.7</i></a></p>
<h1><a data-var="Sakkudānasutta → kassapasuttaṃ (bj)"><i>Sakkudānasutta</i></a></h1>
</div>
<p><span class="evam"><a data-var="hoti aññataraṃ → nisinno aññataraṃ (sya-all, mr)" data-ref="sc1, ms18Ud_210, msdiv27"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena āyasmā mahākassapo pippaliguhāyaṃ viharati, sattāhaṃ ekapallaṅkena nisinno hoti aññataraṃ samādhiṃ samāpajjitvā.</i></a> <a><i>Atha kho āyasmā mahākassapo tassa sattāhassa accayena tamhā samādhimhā vuṭṭhāsi.</i></a> <a><i>Atha kho āyasmato mahākassapassa tamhā samādhimhā vuṭṭhitassa etadahosi:</i></a> <a><i>“yannūnāhaṃ rājagahaṃ piṇḍāya paviseyyan”ti.</i></a></p>
<p><a data-ref="sc2, ms18Ud_211"><i>Tena kho pana samayena pañcamattāni devatāsatāni ussukkaṃ āpannāni honti āyasmato mahākassapassa piṇḍapātapaṭilābhāya.</i></a> <a><i>Atha kho āyasmā mahākassapo tāni pañcamattāni devatāsatāni paṭikkhipitvā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi.</i></a></p>
<p><a data-var="Sujā → sujātā (sya-all, pts-vp-pli1, mr)" data-ref="sc3, pts-vp-pli30, ms18Ud_212"><i>Tena kho pana samayena sakko devānamindo āyasmato mahākassapassa piṇḍapātaṃ dātukāmo hoti.</i></a> <a data-var="pavisitvā → pavisetvā (mr)"><i>Pesakāravaṇṇaṃ abhinimminitvā tantaṃ vināti.</i></a> <a><i>Sujā asurakaññā tasaraṃ pūreti.</i></a> <a><i>Atha kho āyasmā mahākassapo rājagahe sapadānaṃ piṇḍāya caramāno yena sakkassa devānamindassa nivesanaṃ tenupasaṅkami.</i></a> <a><i>Addasā kho sakko devānamindo āyasmantaṃ mahākassapaṃ dūratova āgacchantaṃ.</i></a> <a><i>Disvāna gharā nikkhamitvā paccuggantvā hatthato pattaṃ gahetvā gharaṃ pavisitvā ghaṭiyā odanaṃ uddharitvā pattaṃ pūretvā āyasmato mahākassapassa adāsi.</i></a> <a data-var="anekarasabyañjano → anekasūparasabyañjano (bj, pts-vp-pli1)"><i>So ahosi piṇḍapāto anekasūpo anekabyañjano anekarasabyañjano.</i></a> <a data-var="mā → māssu (bj)"><i>Atha kho āyasmato mahākassapassa etadahosi:</i></a> <a><i>“ko nu kho ayaṃ satto yassāyaṃ evarūpo iddhānubhāvo”ti?</i></a> <a><i>Atha kho āyasmato mahākassapassa etadahosi:</i></a> <a><i>“sakko kho ayaṃ devānamindo”ti.</i></a> <a><i>Iti viditvā sakkaṃ devānamindaṃ etadavoca:</i></a> <a><i>“kataṃ kho te idaṃ, kosiya;</i></a> <a><i>mā punapi evarūpamakāsī”ti.</i></a> <a><i>“Amhākampi, bhante kassapa, puññena attho;</i></a> <a><i>amhākampi puññena karaṇīyan”ti.</i></a></p>
<p><a data-var="paramadānaṃ → paramaṃ dānaṃ (pts-vp-pli1, mr)" data-ref="sc4, ms18Ud_213"><i>Atha kho sakko devānamindo āyasmantaṃ mahākassapaṃ abhivādetvā padakkhiṇaṃ katvā vehāsaṃ abbhuggantvā ākāse antalikkhe tikkhattuṃ udānaṃ udānesi:</i></a> <a><i>“aho dānaṃ paramadānaṃ kassape suppatiṭṭhitaṃ.</i></a> <a><i>Aho dānaṃ paramadānaṃ kassape suppatiṭṭhitaṃ.</i></a> <a><i>Aho dānaṃ paramadānaṃ kassape suppatiṭṭhitan”ti.</i></a> <a><i>Assosi kho bhagavā dibbāya sotadhātuyā visuddhāya atikkantamānusikāya sakkassa devānamindassa vehāsaṃ abbhuggantvā ākāse antalikkhe tikkhattuṃ udānaṃ udānentassa:</i></a> <a><i>“aho dānaṃ paramadānaṃ kassape suppatiṭṭhitaṃ.</i></a> <a><i>Aho dānaṃ paramadānaṃ kassape suppatiṭṭhitaṃ.</i></a> <a><i>Aho dānaṃ paramadānaṃ kassape suppatiṭṭhitan”ti.</i></a></p>
<p><a data-ref="sc5, ms18Ud_214"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc6, vns31, ms18Ud_215"><i>“Piṇḍapātikassa bhikkhuno,</i></a><br>
<a><i>Attabharassa anaññaposino;</i></a><br>
<a><i>Devā pihayanti tādino,</i></a><br>
<a><i>Upasantassa sadā satīmato”ti.</i></a></p>
</blockquote>
<p class="endsection"><a><i>Sattamaṃ.</i></a></p>
</article>
</section>
</div>
</body>
</html>
