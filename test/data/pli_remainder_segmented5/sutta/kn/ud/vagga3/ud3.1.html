<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.1">
<article>
<div class="hgroup">
<p class="division"><a><i>Udāna 3.1</i></a></p>
<h1><a data-var="Kammavipākajasutta → kammasuttaṃ (bj)"><i>Kammavipākajasutta</i></a></h1>
</div>
<p><span class="evam"><a data-ref="sc1, pts-vp-pli21, ms18Ud_153, msdiv21"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena aññataro bhikkhu bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya purāṇakammavipākajaṃ dukkhaṃ tibbaṃ kharaṃ kaṭukaṃ vedanaṃ adhivāsento sato sampajāno avihaññamāno.</i></a></p>
<p><a data-ref="sc2, ms18Ud_154"><i>Addasā kho bhagavā taṃ bhikkhuṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya purāṇakammavipākajaṃ dukkhaṃ tibbaṃ kharaṃ kaṭukaṃ vedanaṃ adhivāsentaṃ sataṃ sampajānaṃ avihaññamānaṃ.</i></a></p>
<p><a data-ref="sc3, ms18Ud_155"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns25, ms18Ud_156"><i>“Sabbakammajahassa bhikkhuno,</i></a><br>
<a><i>Dhunamānassa pure kataṃ rajaṃ;</i></a><br>
<a><i>Amamassa ṭhitassa tādino,</i></a><br>
<a><i>Attho natthi janaṃ lapetave”ti.</i></a></p>
</blockquote>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
