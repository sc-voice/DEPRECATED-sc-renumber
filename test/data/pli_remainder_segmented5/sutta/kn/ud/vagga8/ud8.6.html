<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud8.6">
<article>
<div class="hgroup">
<p class="division"><a><i>Udāna 8.6</i></a></p>
<h1><a><i>Pāṭaligāmiyasutta</i></a></h1>
</div>
<p><span class="evam"><a data-var="pāṭaligāmiyā → pāṭaligāmikā (^dn16#56 [Mahāparinibbānasutta/5. Dussīlaādīnava])" data-ref="sc1, pts-vp-pli86, ms18Ud_701, msdiv76"><i>Evaṃ me sutaṃ—</i></a></span> <a><i> ekaṃ samayaṃ bhagavā magadhesu cārikaṃ caramāno mahatā bhikkhusaṃghena saddhiṃ yena pāṭaligāmo tadavasari.</i></a> <a><i>Assosuṃ kho pāṭaligāmiyā upāsakā:</i></a> <a><i>“bhagavā kira magadhesu cārikaṃ caramāno mahatā bhikkhusaṃghena saddhiṃ pāṭaligāmaṃ anuppatto”ti.</i></a> <a><i>Atha kho pāṭaligāmiyā upāsakā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho pāṭaligāmiyā upāsakā bhagavantaṃ etadavocuṃ:</i></a> <a><i>“adhivāsetu no, bhante, bhagavā āvasathāgāran”ti.</i></a> <a><i>Adhivāsesi bhagavā tuṇhībhāvena.</i></a></p>
<p><a data-var="sabbasantharisanthataṃ → sabbasanthariṃ santhataṃ (sya-all, pts-vp-pli1)" data-ref="sc2, ms18Ud_702"><i>Atha kho pāṭaligāmiyā upāsakā bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā yenāvasathāgāraṃ tenupasaṅkamiṃsu; upasaṅkamitvā sabbasanthariṃ āvasathāgāraṃ santharitvā āsanāni paññāpetvā udakamaṇikaṃ patiṭṭhāpetvā telappadīpaṃ āropetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu.</i></a> <a data-var="udakamaṇiko patiṭṭhāpito → udakamaṇikaṃ patiṭṭhāpitaṃ (sya-all)"><i>Ekamantaṃ ṭhitā kho pāṭaligāmiyā upāsakā bhagavantaṃ etadavocuṃ:</i></a> <a><i>“sabbasantharisanthataṃ, bhante, āvasathāgāraṃ;</i></a> <a><i>āsanāni paññattāni;</i></a> <a><i>udakamaṇiko patiṭṭhāpito telappadīpo āropito.</i></a> <a><i>Yassadāni, bhante, bhagavā kālaṃ maññatī”ti.</i></a></p>
<p><a data-ref="sc3, ms18Ud_703"><i>Atha kho bhagavā nivāsetvā pattacīvaramādāya saddhiṃ bhikkhusaṅghena yena āvasathāgāraṃ tenupasaṅkami; upasaṅkamitvā pāde pakkhāletvā āvasathāgāraṃ pavisitvā majjhimaṃ thambhaṃ nissāya puratthābhimukho nisīdi.</i></a> <a><i>Bhikkhusaṅghopi kho pāde pakkhāletvā āvasathāgāraṃ pavisitvā pacchimaṃ bhittiṃ nissāya puratthābhimukho nisīdi bhagavantaṃyeva purakkhatvā.</i></a> <a><i>Pāṭaligāmiyāpi kho upāsakā pāde pakkhāletvā āvasathāgāraṃ pavisitvā puratthimaṃ bhittiṃ nissāya pacchimābhimukhā nisīdiṃsu bhagavantaṃyeva purakkhatvā.</i></a> <a><i>Atha kho bhagavā pāṭaligāmiye upāsake āmantesi:</i></a></p>
<p><a data-ref="sc4, ms18Ud_704"><i>“Pañcime, gahapatayo, ādīnavā dussīlassa sīlavipattiyā.</i></a> <a><i>Katame pañca?</i></a> <a><i>Idha, gahapatayo, dussīlo sīlavipanno pamādādhikaraṇaṃ mahatiṃ bhogajāniṃ nigacchati.</i></a> <a><i>Ayaṃ paṭhamo ādīnavo dussīlassa sīlavipattiyā.</i></a></p>
<p><a data-ref="sc5, ms18Ud_705"><i>Puna caparaṃ, gahapatayo, dussīlassa sīlavipannassa pāpako kittisaddo abbhuggacchati.</i></a> <a><i>Ayaṃ dutiyo ādīnavo dussīlassa sīlavipattiyā.</i></a></p>
<p><a data-ref="sc6, pts-vp-pli87, ms18Ud_706"><i>Puna caparaṃ, gahapatayo, dussīlo sīlavipanno yaññadeva parisaṃ upasaṅkamati—</i></a> <a><i>yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ—</i></a> <a><i>avisārado upasaṅkamati maṅkubhūto.</i></a> <a><i>Ayaṃ tatiyo ādīnavo dussīlassa sīlavipattiyā.</i></a></p>
<p><a data-ref="sc7, ms18Ud_707"><i>Puna caparaṃ, gahapatayo, dussīlo sīlavipanno sammūḷho kālaṃ karoti.</i></a> <a><i>Ayaṃ catuttho ādīnavo dussīlassa sīlavipattiyā.</i></a></p>
<p><a data-ref="sc8, ms18Ud_708"><i>Puna caparaṃ, gahapatayo, dussīlo sīlavipanno kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.</i></a> <a><i>Ayaṃ pañcamo ādīnavo dussīlassa sīlavipattiyā.</i></a> <a><i>Ime kho, gahapatayo, pañca ādīnavā dussīlassa sīlavipattiyā.</i></a></p>
<p><a data-ref="sc9, ms18Ud_709"><i>Pañcime, gahapatayo, ānisaṃsā sīlavato sīlasampadāya.</i></a> <a><i>Katame pañca?</i></a> <a><i>Idha, gahapatayo, sīlavā sīlasampanno appamādādhikaraṇaṃ mahantaṃ bhogakkhandhaṃ adhigacchati.</i></a> <a><i>Ayaṃ paṭhamo ānisaṃso sīlavato sīlasampadāya.</i></a></p>
<p><a data-ref="sc10, ms18Ud_710"><i>Puna caparaṃ, gahapatayo, sīlavato sīlasampannassa kalyāṇo kittisaddo abbhuggacchati.</i></a> <a><i>Ayaṃ dutiyo ānisaṃso sīlavato sīlasampadāya.</i></a></p>
<p><a data-ref="sc11, ms18Ud_711"><i>Puna caparaṃ, gahapatayo, sīlavā sīlasampanno yaññadeva parisaṃ upasaṅkamati—</i></a> <a><i>yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ—</i></a> <a><i>visārado upasaṅkamati amaṅkubhūto.</i></a> <a><i>Ayaṃ tatiyo ānisaṃso sīlavato sīlasampadāya.</i></a></p>
<p><a data-ref="sc12, ms18Ud_712"><i>Puna caparaṃ, gahapatayo, sīlavā sīlasampanno asammūḷho kālaṃ karoti.</i></a> <a><i>Ayaṃ catuttho ānisaṃso sīlavato sīlasampadāya.</i></a></p>
<p><a data-ref="sc13, ms18Ud_713"><i>Puna caparaṃ, gahapatayo, sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati.</i></a> <a><i>Ayaṃ pañcamo ānisaṃso sīlavato sīlasampadāya.</i></a> <a><i>Ime kho, gahapatayo, pañca ānisaṃsā sīlavato sīlasampadāyā”ti.</i></a></p>
<p><a data-ref="sc14, ms18Ud_714"><i>Atha kho bhagavā pāṭaligāmiye upāsake bahudeva rattiṃ dhammiyā kathāya sandassetvā samādapetvā samuttejetvā sampahaṃsetvā uyyojesi:</i></a> <a><i>“abhikkantā kho, gahapatayo, ratti; yassadāni tumhe kālaṃ maññathā”ti</i></a> <a><i>Atha kho pāṭaligāmiyā upāsakā bhagavato bhāsitaṃ abhinanditvā anumoditvā</i></a> <a><i>uṭṭhāyāsanā bhagavantaṃ abhivādetvā padakkhiṇaṃ katvā pakkamiṃsu.</i></a> <a><i>Atha kho bhagavā acirapakkantesu pāṭaligāmiyesu upāsakesu suññāgāraṃ pāvisi.</i></a></p>
<p><a data-var="sunidhavassakārā → sunīdhavassakārā (bj, sya-all, pts-vp-pli1)" data-ref="sc15, pts-vp-pli88, ms18Ud_715"><i>Tena kho pana samayena sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya.</i></a> <a data-var="sahassasahasseva → sahasseva (sya-all, mr); sahassasseva (pts-vp-pli1)"><i>Tena kho pana samayena sambahulā devatāyo sahassasahasseva pāṭaligāme vatthūni pariggaṇhanti.</i></a> <a><i>Yasmiṃ padese mahesakkhā devatā vatthūni pariggaṇhanti mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Yasmiṃ padese majjhimā devatā vatthūni pariggaṇhanti majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Yasmiṃ padese nīcā devatā vatthūni pariggaṇhanti nīcānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a></p>
<p><a data-ref="sc16, ms18Ud_716"><i>Addasā kho bhagavā dibbena cakkhunā visuddhena atikkantamānusakena tā devatāyo sahassasahasseva pāṭaligāme vatthūni pariggaṇhantiyo.</i></a> <a><i>Yasmiṃ padese mahesakkhā devatā vatthūni pariggaṇhanti, mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Yasmiṃ padese majjhimā devatā vatthūni pariggaṇhanti, majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Yasmiṃ padese nīcā devatā vatthūni pariggaṇhanti, nīcānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Atha kho bhagavā tassā rattiyā paccūsasamaye paccuṭṭhāya āyasmantaṃ ānandaṃ āmantesi:</i></a></p>
<p><a data-var="kho → ko nu kho (sabbattha) | māpentī”ti → māpetīti (sabbattha)" data-ref="sc17, ms18Ud_717"><i>“Ke nu kho, ānanda, pāṭaligāme nagaraṃ māpentī”ti.</i></a> <a><i>“Sunidhavassakārā, bhante, magadhamahāmattā pāṭaligāme nagaraṃ māpenti vajjīnaṃ paṭibāhāyā”ti.</i></a> <a><i>“Seyyathāpi, ānanda, devehi tāvatiṃsehi saddhiṃ mantetvā;</i></a> <a><i>evamevaṃ kho, ānanda, sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya.</i></a> <a><i>Idhāhaṃ, ānanda, addasaṃ dibbena cakkhunā visuddhena atikkantamānusakena sambahulā devatāyo sahassasahasseva pāṭaligāme vatthūni pariggaṇhantiyo.</i></a> <a><i>Yasmiṃ padese mahesakkhā devatā vatthūni pariggaṇhanti mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Yasmiṃ padese majjhimā devatā vatthūni pariggaṇhanti majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Yasmiṃ padese nīcā devatā vatthūni pariggaṇhanti nīcānaṃ tattha raññaṃ rājamahāmattānaṃ cittāni namanti nivesanāni māpetuṃ.</i></a> <a><i>Yāvatā, ānanda, ariyaṃ āyatanaṃ yāvatā vaṇippatho idaṃ agganagaraṃ bhavissati pāṭaliputtaṃ puṭabhedanaṃ.</i></a> <a><i>Pāṭaliputtassa kho, ānanda, tayo antarāyā bhavissanti—</i></a> <a><i>aggito vā udakato vā mithubhedato vā”ti.</i></a></p>
<p><a data-var="sāraṇīyaṃ → sārāṇīyaṃ (bj, sya-all, km, pts-vp-pli1)" data-ref="sc18, pts-vp-pli89, ms18Ud_718"><i>Atha kho sunidhavassakārā magadhamahāmattā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu.</i></a> <a><i>Sammodanīyaṃ kathaṃ sāraṇīyaṃ vītisāretvā ekamantaṃ aṭṭhaṃsu.</i></a> <a><i>Ekamantaṃ ṭhitā kho sunidhavassakārā magadhamahāmattā bhagavantaṃ etadavocuṃ:</i></a> <a><i>“adhivāsetu no bhavaṃ gotamo ajjatanāya bhattaṃ saddhiṃ bhikkhusaṃghenā”ti.</i></a> <a><i>Adhivāsesi bhagavā tuṇhībhāvena.</i></a></p>
<p><a data-ref="sc19, ms18Ud_719"><i>Atha kho sunidhavassakārā magadhamahāmattā bhagavato adhivāsanaṃ viditvā yena sako āvasatho tenupasaṅkamiṃsu; upasaṅkamitvā sake āvasathe paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocesuṃ:</i></a> <a><i>“kālo, bho gotama, niṭṭhitaṃ bhattan”ti.</i></a></p>
<p><a data-ref="sc20, ms18Ud_720"><i>Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṅghena yena sunidhavassakārānaṃ magadhamahāmattānaṃ āvasatho tenupasaṅkami; upasaṅkamitvā paññatte āsane nisīdi.</i></a> <a><i>Atha kho sunidhavassakārā magadhamahāmattā buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesuṃ sampavāresuṃ.</i></a></p>
<p><a data-ref="sc21, ms18Ud_721"><i>Atha kho sunidhavassakārā magadhamahāmattā bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdiṃsu.</i></a> <a><i>Ekamantaṃ nisinne kho sunidhavassakāre magadhamahāmatte bhagavā imāhi gāthāhi anumodi:</i></a></p>
<blockquote class="gatha">
<p><a data-ref="sc22, vns93, ms18Ud_722"><i>“Yasmiṃ padese kappeti,</i></a><br>
<a><i>vāsaṃ paṇḍitajātiyo;</i></a><br>
<a><i>Sīlavantettha bhojetvā,</i></a><br>
<a data-var="brahmacārayo → brahmacārino (sya-all); brahmacariye (pts-vp-pli1, mr)"><i>saññate brahmacārayo.</i></a></p>
<p><a data-ref="sc23, vns94, ms18Ud_723"><i>Yā tattha devatā āsuṃ,</i></a><br>
<a><i>tāsaṃ dakkhiṇamādise;</i></a><br>
<a><i>Tā pūjitā pūjayanti,</i></a><br>
<a><i>mānitā mānayanti naṃ.</i></a></p>
<p><a data-ref="sc24, vns95, ms18Ud_724"><i>Tato naṃ anukampanti,</i></a><br>
<a><i>mātā puttaṃva orasaṃ;</i></a><br>
<a><i>Devatānukampito poso,</i></a><br>
<a><i>sadā bhadrāni passatī”ti.</i></a></p>
</blockquote>
<p><a data-ref="sc25, ms18Ud_725"><i>Atha kho bhagavā sunidhavassakārānaṃ magadhamahāmattānaṃ imāhi gāthāhi anumoditvā uṭṭhāyāsanā pakkāmi.</i></a></p>
<p><a data-ref="sc26, ms18Ud_726"><i>Tena kho pana samayena sunidhavassakārā magadhamahāmattā bhagavantaṃ piṭṭhito piṭṭhito anubandhā honti:</i></a> <a><i>“yenajja samaṇo gotamo dvārena nikkhamissati taṃ gotamadvāraṃ nāma bhavissati.</i></a> <a><i>Yena titthena gaṅgaṃ nadiṃ tarissati taṃ gotamatitthaṃ nāma bhavissatī”ti.</i></a></p>
<p><a data-var="orimatīre → orimatīrā (sya-all, pts-vp-pli1)" data-ref="sc27, pts-vp-pli90, ms18Ud_727"><i>Atha kho bhagavā yena dvārena nikkhami taṃ gotamadvāraṃ nāma ahosi.</i></a> <a><i>Atha kho bhagavā yena gaṅgā nadī tenupasaṅkami.</i></a> <a><i>Tena kho pana samayena gaṅgā nadī pūrā hoti samatittikā kākapeyyā.</i></a> <a><i>Appekacce manussā nāvaṃ pariyesanti, appekacce uḷumpaṃ pariyesanti, appekacce kullaṃ bandhanti apārā pāraṃ gantukāmā.</i></a> <a><i>Atha kho bhagavā—</i></a> <a><i>seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;</i></a> <a><i>evamevaṃ—</i></a> <a><i>gaṅgāya nadiyā orimatīre antarahito pārimatīre paccuṭṭhāsi saddhiṃ bhikkhusaṃghena.</i></a></p>
<p><a data-ref="sc28, ms18Ud_728"><i>Addasā kho bhagavā te manusse appekacce nāvaṃ pariyesante, appekacce uḷumpaṃ pariyesante, appekacce kullaṃ bandhante apārā pāraṃ gantukāme.</i></a></p>
<p><a data-ref="sc29, ms18Ud_729"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc30, vns96, ms18Ud_730"><i>“Ye taranti aṇṇavaṃ saraṃ,</i></a><br>
<a><i>Setuṃ katvāna visajja pallalāni;</i></a><br>
<a data-var="pabandhati → bandhati (sya-all, pts-vp-pli1)"><i>Kullañhi jano pabandhati,</i></a><br>
<a data-var="Tiṇṇā → nitiṇṇā (mr)"><i>Tiṇṇā medhāvino janā”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
