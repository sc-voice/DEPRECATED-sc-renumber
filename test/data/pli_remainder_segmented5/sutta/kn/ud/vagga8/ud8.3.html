<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud8.3">
<article>
<div class="hgroup">
<p class="division"><a><i>Udāna 8.3</i></a></p>
<h1><a data-var="Tatiyanibbānapaṭisaṃyuttasutta → tatiyanibbānasuttaṃ (bj)"><i>Tatiyanibbānapaṭisaṃyuttasutta</i></a></h1>
</div>
<p><span class="evam"><a data-ref="sc1, ms18Ud_669, msdiv73"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti.</i></a> <a><i>Tedha bhikkhū aṭṭhiṃ katvā, manasi katvā, sabbaṃ cetaso samannāharitvā, ohitasotā dhammaṃ suṇanti.</i></a></p>
<p><a data-ref="sc2, ms18Ud_670"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<p><a data-ref="sc3, pts-vp-pli81, ms18Ud_671"><i>“Atthi, bhikkhave, ajātaṃ abhūtaṃ akataṃ asaṅkhataṃ.</i></a> <a><i>No cetaṃ, bhikkhave, abhavissa ajātaṃ abhūtaṃ akataṃ asaṅkhataṃ, nayidha jātassa bhūtassa katassa saṅkhatassa nissaraṇaṃ paññāyetha.</i></a> <a><i>Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.</i></a></p>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
