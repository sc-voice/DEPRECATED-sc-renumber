<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud8.9">
<article>
<div class="hgroup">
<p class="division"><a><i>Udāna 8.9</i></a></p>
<h1><a><i>Paṭhamadabbasutta</i></a></h1>
</div>
<p><span class="evam"><a data-ref="sc1, ms18Ud_747, msdiv79"><i>Evaṃ me sutaṃ—</i></a></span> <a><i>ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Atha kho āyasmā dabbo mallaputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā dabbo mallaputto bhagavantaṃ etadavoca:</i></a> <a><i>“parinibbānakālo me dāni, sugatā”ti.</i></a> <a><i>“Yassadāni tvaṃ, dabba, kālaṃ maññasī”ti.</i></a></p>
<p><a data-ref="sc2, ms18Ud_748"><i>Atha kho āyasmā dabbo mallaputto uṭṭhāyāsanā bhagavantaṃ abhivādetvā padakkhiṇaṃ katvā vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbāyi.</i></a></p>
<p><a data-ref="sc3, pts-vp-pli93, ms18Ud_749"><i>Atha kho āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi.</i></a> <a><i>Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi;</i></a> <a><i>evamevaṃ āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masīti.</i></a></p>
<p><a data-ref="sc4, ms18Ud_750"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc5, vns100, ms18Ud_751"><i>“Abhedi kāyo nirodhi saññā,</i></a><br>
<a data-var="sītibhaviṃsu → vedānāpītidahaṃsu (sya-all); vedanā pi’tidahaṃsu (pts-vp-pli1); sītidahiṃsu (mr)"><i>Vedanā sītibhaviṃsu sabbā;</i></a><br>
<a><i>Vūpasamiṃsu saṅkhārā,</i></a><br>
<a><i>Viññāṇaṃ atthamāgamā”ti.</i></a></p>
</blockquote>
<p class="endsutta"><a><i>Navamaṃ.</i></a></p>
</article>
</section>
</div>
</body>
</html>
