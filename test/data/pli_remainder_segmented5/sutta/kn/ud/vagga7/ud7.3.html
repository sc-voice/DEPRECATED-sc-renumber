<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud7.3">
<article>
<div class="hgroup">
<p class="division"><a><i>Udāna 7.3</i></a></p>
<h1><a data-var="Paṭhamasattasutta → sattasuttaṃ (bj)"><i>Paṭhamasattasutta</i></a></h1>
</div>
<p><span class="evam"><a data-var="() → (honti) (sya-all, pts-vp-pli1)" data-ref="sc1, ms18Ud_613, msdiv63"><i>Evaṃ me sutaṃ—</i></a></span> <a data-var="gathitā → gadhitā (sya-all, pts-vp-pli1, csp1ed)"><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a data-var="ajjhosannā → ajjhopannā (bj, sya-all, pts-vp-pli1, csp1ed)"><i>Tena kho pana samayena sāvatthiyā manussā yebhuyyena kāmesu ativelaṃ sattā () rattā giddhā gathitā mucchitā ajjhosannā sammattakajātā kāmesu viharanti.</i></a></p>
<p><a data-ref="sc2, ms18Ud_614"><i>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisiṃsu.</i></a> <a><i>Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a> <a><i>“idha, bhante, sāvatthiyā manussā yebhuyyena kāmesu ativelaṃ sattā rattā giddhā gathitā mucchitā ajjhosannā sammattakajātā kāmesu viharantī”ti.</i></a></p>
<p><a data-ref="sc3, ms18Ud_615"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns78, ms18Ud_616"><i>“Kāmesu sattā kāmasaṅgasattā,</i></a><br>
<a><i>Saṃyojane vajjamapassamānā;</i></a><br>
<a><i>Na hi jātu saṃyojanasaṅgasattā,</i></a><br>
<a><i>Oghaṃ tareyyuṃ vipulaṃ mahantan”ti.</i></a></p>
</blockquote>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
