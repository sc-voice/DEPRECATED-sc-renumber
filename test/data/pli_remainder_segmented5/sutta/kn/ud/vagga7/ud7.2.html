<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud7.2">
<article>
<div class="hgroup">
<p class="division"><a><i>Udāna 7.2</i></a></p>
<h1><a data-var="Dutiyalakuṇḍakabhaddiyasutta → dutiyabhaddiyasuttaṃ (bj)"><i>Dutiyalakuṇḍakabhaddiyasutta</i></a></h1>
</div>
<p><span class="evam"><a data-var="sekhaṃ → sekkhaṃ (bj); sekkhoti (sya-all); sekhoti (pts-vp-pli1)" data-ref="sc1, ms18Ud_608, msdiv62"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā sāriputto āyasmantaṃ lakuṇḍakabhaddiyaṃ sekhaṃ maññamāno bhiyyoso mattāya anekapariyāyena dhammiyā kathāya sandasseti samādapeti samuttejeti sampahaṃseti.</i></a></p>
<p><a data-ref="sc2, pts-vp-pli75, ms18Ud_609"><i>Addasā kho bhagavā āyasmantaṃ sāriputtaṃ āyasmantaṃ lakuṇḍakabhaddiyaṃ sekhaṃ maññamānaṃ bhiyyoso mattāya anekapariyāyena dhammiyā kathāya sandassentaṃ samādapentaṃ samuttejentaṃ sampahaṃsentaṃ.</i></a></p>
<p><a data-ref="sc3, ms18Ud_610"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-var="Acchecchi → acchejji (si); acchijji (si, sya-all); achijji (mr)" data-ref="sc4, vns77, ms18Ud_611"><i>“Acchecchi vaṭṭaṃ byagā nirāsaṃ,</i></a><br>
<a><i>Visukkhā saritā na sandati;</i></a><br>
<a><i>Chinnaṃ vaṭṭaṃ na vattati,</i></a><br>
<a><i>Esevanto dukkhassā”ti.</i></a></p>
</blockquote>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
