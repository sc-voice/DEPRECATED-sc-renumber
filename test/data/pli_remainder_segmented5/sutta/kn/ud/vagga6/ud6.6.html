<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud6.6">
<article>
<div class="hgroup">
<p class="division"><a><i>Udāna 6.6</i></a></p>
<h1><a><i>Tatiyanānātitthiyasutta</i></a></h1>
</div>
<p><span class="evam"><a data-ref="sc1, ms18Ud_549, msdiv56"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.</i></a></p>
<p><a data-ref="sc2, ms18Ud_550"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sassato attā ca loko ca, idameva saccaṃ moghamaññan”ti.</i></a></p>
<p><a data-ref="sc3, ms18Ud_551"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“asassato attā ca loko ca, idameva saccaṃ moghamaññan”ti.</i></a></p>
<p><a data-ref="sc4, ms18Ud_552"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sassato ca asassato ca attā ca loko ca, idameva saccaṃ moghamaññan”ti.</i></a></p>
<p><a data-ref="sc5, ms18Ud_553"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“neva sassato nāsassato attā ca loko ca, idameva saccaṃ moghamaññan”ti.</i></a></p>
<p><a data-ref="sc6, ms18Ud_554"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sayaṅkato attā ca loko ca, idameva saccaṃ moghamaññan”ti.</i></a></p>
<p><a data-ref="sc7, ms18Ud_555"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“paraṅkato attā ca loko ca, idameva saccaṃ moghamaññan”ti.</i></a></p>
<p><a data-ref="sc8, ms18Ud_556"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sayaṅkato ca paraṅkato ca attā ca loko ca, idameva saccaṃ moghamaññan”ti.</i></a></p>
<p><a data-ref="sc9, ms18Ud_557"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“asayaṅkāro aparaṅkāro adhiccasamuppanno attā ca loko ca, idameva saccaṃ moghamaññan”ti.</i></a></p>
<p><a data-ref="sc10, ms18Ud_558"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sassataṃ sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc11, ms18Ud_559"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“asassataṃ sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc12, ms18Ud_560"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sassatañca asassatañca sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc13, ms18Ud_561"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“neva sassataṃ nāsassataṃ sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc14, ms18Ud_562"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sayaṅkataṃ sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc15, ms18Ud_563"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“paraṅkataṃ sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc16, ms18Ud_564"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sayaṅkatañca paraṅkatañca sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc17, ms18Ud_565"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“asayaṅkāraṃ aparaṅkāraṃ adhiccasamuppannaṃ sukhadukkhaṃ attā ca loko ca, idameva saccaṃ moghamaññan”ti.</i></a></p>
<p><a data-ref="sc18, ms18Ud_566"><i>Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:</i></a> <a><i>“ediso dhammo, nediso dhammo;</i></a> <a><i>nediso dhammo, ediso dhammo”ti.</i></a></p>
<p><a data-ref="sc19, ms18Ud_567"><i>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu.</i></a> <a><i>Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a></p>
<p><a data-ref="sc20, ms18Ud_568"><i>“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.</i></a></p>
<p><a data-ref="sc21, ms18Ud_569"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>‘sassato attā ca loko ca, idameva saccaṃ moghamaññan’ti …pe…</i></a> <a><i>te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:</i></a> <a><i>‘ediso dhammo, nediso dhammo;</i></a> <a><i>nediso dhammo, ediso dhammo’”ti.</i></a></p>
<p><a data-ref="sc22, ms18Ud_570"><i>“Aññatitthiyā, bhikkhave, paribbājakā andhā acakkhukā.</i></a> <a><i>Te atthaṃ na jānanti anatthaṃ na jānanti, dhammaṃ na jānanti adhammaṃ na jānanti.</i></a> <a><i>Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:</i></a> <a><i>‘ediso dhammo, nediso dhammo;</i></a> <a><i>nediso dhammo, ediso dhammo’”ti.</i></a></p>
<p><a data-ref="sc23, ms18Ud_571"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc24, vns69, ms18Ud_572"><i>“Ahaṅkārapasutāyaṃ pajā,</i></a><br>
<a><i>Paraṅkārūpasaṃhitā;</i></a><br>
<a><i>Etadeke nābbhaññaṃsu,</i></a><br>
<a><i>Na naṃ sallanti addasuṃ.</i></a></p>
<p><a data-var="paṭikacca → paṭicca (bj); paṭigacca (si, sya-all, km)" data-ref="sc25, vns70, ms18Ud_573"><i>Etañca sallaṃ paṭikacca passato,</i></a><br>
<a><i>Ahaṃ karomīti na tassa hoti;</i></a><br>
<a><i>Paro karotīti na tassa hoti.</i></a></p>
<p><a data-ref="sc26, vns71, ms18Ud_574"><i>Mānupetā ayaṃ pajā,</i></a><br>
<a data-var="mānavinibaddhā → mānavinibandhā (bj); mānavinibbaddhā (sya-all)"><i>Mānaganthā mānavinibaddhā;</i></a><br>
<a><i>Diṭṭhīsu sārambhakathā,</i></a><br>
<a><i>Saṃsāraṃ nātivattatī”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
