<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud5.8">
<article>
<div class="hgroup">
<p class="division"><a><i>Udāna 5.8</i></a></p>
<h1><a data-var="Saṅghabhedasutta → ānandasuttaṃ (bj)"><i>Saṅghabhedasutta</i></a></h1>
</div>
<p><span class="evam"><a data-ref="sc1, ms18Ud_438, msdiv48"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena āyasmā ānando tadahuposathe pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi.</i></a></p>
<p><a data-ref="sc2, ms18Ud_439"><i>Addasā kho devadatto āyasmantaṃ ānandaṃ rājagahe piṇḍāya carantaṃ.</i></a> <a><i>Disvāna yenāyasmā ānando tenupasaṅkami; upasaṅkamitvā āyasmantaṃ ānandaṃ etadavoca:</i></a> <a><i>“ajjatagge dānāhaṃ, āvuso ānanda, aññatreva bhagavatā aññatra bhikkhusaṅghā uposathaṃ karissāmi saṅghakammāni cā”ti.</i></a></p>
<p><a data-ref="sc3, ms18Ud_440"><i>Atha kho āyasmā ānando rājagahe piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā ānando bhagavantaṃ etadavoca:</i></a></p>
<p><a data-ref="sc4, ms18Ud_441"><i>“Idhāhaṃ, bhante, pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃ.</i></a> <a><i>Addasā kho maṃ, bhante, devadatto rājagahe piṇḍāya carantaṃ.</i></a> <a><i>Disvāna yenāhaṃ tenupasaṅkami; upasaṅkamitvā maṃ etadavoca:</i></a> <a><i>‘ajjatagge dānāhaṃ, āvuso ānanda, aññatreva bhagavatā aññatra bhikkhusaṅghā uposathaṃ karissāmi saṅghakammāni cā’ti.</i></a> <a><i>Ajja, bhante, devadatto saṅghaṃ bhindissati, uposathañca karissati saṅghakammāni cā”ti.</i></a></p>
<p><a data-ref="sc5, ms18Ud_442"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc6, vns61, pts-vp-pli61, ms18Ud_443"><i>“Sukaraṃ sādhunā sādhu,</i></a><br>
<a data-var="Sādhu pāpena dukkaraṃ → sādhuṃ pāpena dukkaraṃ (mr)"><i>Sādhu pāpena dukkaraṃ;</i></a><br>
<a><i>Pāpaṃ pāpena sukaraṃ,</i></a><br>
<a><i>Pāpamariyehi dukkaran”ti.</i></a></p>
</blockquote>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
