<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud5.3">
<article>
<div class="hgroup">
<p class="division"><a><i>Udāna 5.3</i></a></p>
<h1><a><i>Suppabuddhakuṭṭhisutta</i></a></h1>
</div>
<p><span class="evam"><a data-ref="sc1, ms18Ud_363, msdiv43"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena rājagahe suppabuddho nāma kuṭṭhī ahosi—</i></a> <a><i>manussadaliddo, manussakapaṇo, manussavarāko.</i></a> <a><i>Tena kho pana samayena bhagavā mahatiyā parisāya parivuto dhammaṃ desento nisinno hoti.</i></a></p>
<p><a data-var="bhājīyati → bhājīyissati (bj); bhājiyati (sya-all, pts-vp-pli1)" data-ref="sc2, ms18Ud_364"><i>Addasā kho suppabuddho kuṭṭhī taṃ mahājanakāyaṃ dūratova sannipatitaṃ.</i></a> <a><i>Disvānassa etadahosi:</i></a> <a><i>“nissaṃsayaṃ kho ettha kiñci khādanīyaṃ vā bhojanīyaṃ vā bhājīyati.</i></a> <a><i>Yannūnāhaṃ yena so mahājanakāyo tenupasaṅkameyyaṃ.</i></a> <a><i>Appeva nāmettha kiñci khādanīyaṃ vā bhojanīyaṃ vā labheyyan”ti.</i></a></p>
<p><a data-ref="sc3, ms18Ud_365"><i>Atha kho suppabuddho kuṭṭhī yena so mahājanakāyo tenupasaṅkami.</i></a> <a><i>Addasā kho suppabuddho kuṭṭhī bhagavantaṃ mahatiyā parisāya parivutaṃ dhammaṃ desentaṃ nisinnaṃ.</i></a> <a><i>Disvānassa etadahosi:</i></a> <a><i>“na kho ettha kiñci khādanīyaṃ vā bhojanīyaṃ vā bhājīyati.</i></a> <a><i>Samaṇo ayaṃ gotamo parisati dhammaṃ deseti.</i></a> <a><i>Yannūnāhampi dhammaṃ suṇeyyan”ti.</i></a> <a><i>Tattheva ekamantaṃ nisīdi:</i></a> <a><i>“ahampi dhammaṃ sossāmī”ti.</i></a></p>
<p><a data-var="anupubbiṃ kathaṃ → ānupubbīkathaṃ (bj); anupubbīkathaṃ (si); anupubbikathaṃ (sya-all, pts-vp-pli1, mr)" data-ref="sc4, pts-vp-pli49, ms18Ud_366"><i>Atha kho bhagavā sabbāvantaṃ parisaṃ cetasā ceto paricca manasākāsi “ko nu kho idha bhabbo dhammaṃ viññātun”ti?</i></a> <a data-var="nekkhamme → nekkhamme ca (bj, sya-all); nikkhame ca (pts-vp-pli1)"><i>Addasā kho bhagavā suppabuddhaṃ kuṭṭhiṃ tassaṃ parisāyaṃ nisinnaṃ.</i></a> <a><i>Disvānassa etadahosi:</i></a> <a><i>“ayaṃ kho idha bhabbo dhammaṃ viññātun”ti.</i></a> <a><i>Suppabuddhaṃ kuṭṭhiṃ ārabbha anupubbiṃ kathaṃ kathesi, seyyathidaṃ—</i></a> <a><i>dānakathaṃ sīlakathaṃ saggakathaṃ;</i></a> <a><i>kāmānaṃ ādīnavaṃ okāraṃ saṃkilesaṃ;</i></a> <a><i>nekkhamme ānisaṃsaṃ pakāsesi.</i></a> <a><i>Yadā bhagavā aññāsi suppabuddhaṃ kuṭṭhiṃ kallacittaṃ muducittaṃ vinīvaraṇacittaṃ udaggacittaṃ pasannacittaṃ, atha yā buddhānaṃ sāmukkaṃsikā dhammadesanā taṃ pakāsesi—</i></a> <a><i>dukkhaṃ, samudayaṃ, nirodhaṃ, maggaṃ.</i></a> <a><i>Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya;</i></a> <a><i>evamevaṃ suppabuddhassa kuṭṭhissa tasmiṃyeva āsane virajaṃ vītamalaṃ dhammacakkhuṃ udapādi:</i></a> <a><i>“yaṃ kiñci samudayadhammaṃ sabbaṃ taṃ nirodhadhamman”ti.</i></a></p>
<p><a data-ref="sc5, ms18Ud_367"><i>Atha kho suppabuddho kuṭṭhī diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho vesārajjappatto aparappaccayo satthu sāsane uṭṭhāyāsanā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho suppabuddho kuṭṭhī bhagavantaṃ etadavoca:</i></a></p>
<p><a data-var="telapajjotaṃ → telappajjotaṃ (sya1ed, sya2ed)" data-ref="sc6, ms18Ud_368"><i>“Abhikkantaṃ, bhante, abhikkantaṃ, bhante.</i></a> <a><i>Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:</i></a> <a><i>‘cakkhumanto rūpāni dakkhantī’ti;</i></a> <a><i>evamevaṃ bhagavatā anekapariyāyena dhammo pakāsito.</i></a> <a><i>Esāhaṃ, bhante, bhagavantaṃ saraṇaṃ gacchāmi dhammañca bhikkhusaṃghañca.</i></a> <a><i>Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.</i></a></p>
<p><a data-var="acirapakkantaṃ suppabuddhaṃ kuṭṭhiṃ → atha kho suppabuddhaṃ kuṭṭhiṃ acirapakkantaṃ (bj); atha kho suppabuddhaṃ acirapakkantaṃ (si); atha kho suppabuddhaṃ (pts-vp-pli1)" data-ref="sc7, ms18Ud_369"><i>Atha kho suppabuddho kuṭṭhī bhagavatā dhammiyā kathāya sandassito samādapito samuttejito sampahaṃsito bhagavatā bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</i></a> <a><i>Atha kho acirapakkantaṃ suppabuddhaṃ kuṭṭhiṃ gāvī taruṇavacchā adhipatitvā jīvitā voropesi.</i></a></p>
<p><a data-ref="sc8, pts-vp-pli50, ms18Ud_370"><i>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a> <a><i>“yo so, bhante, suppabuddho nāma kuṭṭhī bhagavatā dhammiyā kathāya sandassito samādapito samuttejito sampahaṃsito, so kālaṅkato.</i></a> <a><i>Tassa kā gati, ko abhisamparāyo”ti?</i></a></p>
<p><a data-ref="sc9, ms18Ud_371"><i>“Paṇḍito, bhikkhave, suppabuddho kuṭṭhī;</i></a> <a><i>paccapādi dhammassānudhammaṃ;</i></a> <a><i>na ca maṃ dhammādhikaraṇaṃ vihesesi.</i></a> <a><i>Suppabuddho, bhikkhave, kuṭṭhī tiṇṇaṃ saṃyojanānaṃ parikkhayā sotāpanno avinipātadhammo niyato sambodhiparāyaṇo”ti.</i></a></p>
<p><a data-ref="sc10, ms18Ud_372"><i>Evaṃ vutte, aññataro bhikkhu bhagavantaṃ etadavoca:</i></a> <a><i>“ko nu kho, bhante, hetu, ko paccayo yena suppabuddho kuṭṭhī ahosi—</i></a> <a><i>manussadaliddo, manussakapaṇo, manussavarāko”ti?</i></a></p>
<p><a data-var="tagarasikhiṃ → taggarasikhiṃ (mr)" data-ref="sc11, ms18Ud_373"><i>“Bhūtapubbaṃ, bhikkhave, suppabuddho kuṭṭhī imasmiṃyeva rājagahe seṭṭhiputto ahosi.</i></a> <a data-var="apasabyato → apabyāmato (sya-all); apasavyaṃ (pts-vp-pli1)"><i>So uyyānabhūmiṃ niyyanto addasa tagarasikhiṃ paccekabuddhaṃ nagaraṃ piṇḍāya pavisantaṃ.</i></a> <a><i>Disvānassa etadahosi:</i></a> <a><i>‘kvāyaṃ kuṭṭhī kuṭṭhicīvarena vicaratī’ti?</i></a> <a><i>Niṭṭhubhitvā apasabyato karitvā pakkāmi.</i></a> <a><i>So tassa kammassa vipākena bahūni vassasatāni bahūni vassasahassāni bahūni vassasatasahassāni niraye paccittha.</i></a> <a><i>Tasseva kammassa vipākāvasesena imasmiṃyeva rājagahe kuṭṭhī ahosi manussadaliddo, manussakapaṇo, manussavarāko.</i></a> <a><i>So tathāgatappaveditaṃ dhammavinayaṃ āgamma saddhaṃ samādiyi sīlaṃ samādiyi sutaṃ samādiyi cāgaṃ samādiyi paññaṃ samādiyi.</i></a> <a><i>So tathāgatappaveditaṃ dhammavinayaṃ āgamma saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ.</i></a> <a><i>So tattha aññe deve atirocati vaṇṇena ceva yasasā cā”ti.</i></a></p>
<p><a data-ref="sc12, ms18Ud_374"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc13, vns55, ms18Ud_375"><i>“Cakkhumā visamānīva,</i></a><br>
<a><i>vijjamāne parakkame;</i></a><br>
<a><i>Paṇḍito jīvalokasmiṃ,</i></a><br>
<a><i>pāpāni parivajjaye”ti.</i></a></p>
</blockquote>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
