<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud5.4">
<article>
<div class="hgroup">
<p class="division"><a><i>Udāna 5.4</i></a></p>
<h1><a><i>Kumārakasutta</i></a></h1>
</div>
<p><span class="evam"><a data-ref="sc1, pts-vp-pli51, ms18Ud_377, msdiv44"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena sambahulā kumārakā antarā ca sāvatthiṃ antarā ca jetavanaṃ macchake bādhenti.</i></a></p>
<p><a data-ref="sc2, ms18Ud_378"><i>Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.</i></a> <a><i>Addasā kho bhagavā te sambahule kumārake antarā ca sāvatthiṃ antarā ca jetavanaṃ macchake bādhente.</i></a> <a><i>Disvāna yena te kumārakā tenupasaṅkami; upasaṅkamitvā te kumārake etadavoca:</i></a> <a><i>“bhāyatha vo, tumhe kumārakā, dukkhassa, appiyaṃ vo dukkhan”ti?</i></a> <a><i>“Evaṃ, bhante, bhāyāma mayaṃ, bhante, dukkhassa, appiyaṃ no dukkhan”ti.</i></a></p>
<p><a data-ref="sc3, ms18Ud_379"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns56, ms18Ud_380"><i>“Sace bhāyatha dukkhassa,</i></a><br>
<a><i>sace vo dukkhamappiyaṃ;</i></a><br>
<a><i>Mākattha pāpakaṃ kammaṃ,</i></a><br>
<a><i>āvi vā yadi vā raho.</i></a></p>
<p><a data-ref="sc5, vns57, ms18Ud_381"><i>Sace ca pāpakaṃ kammaṃ,</i></a><br>
<a><i>karissatha karotha vā;</i></a><br>
<a><i>Na vo dukkhā pamutyatthi,</i></a><br>
<a data-var="upeccapi → upeccāpi (sya-all, pts-vp-pli1 ^pv19#18 [Dhanapālaseṭṭhipetavatthu]); upaccapi (mr); uppaccapi (?)"><i>upeccapi palāyatan”ti.</i></a></p>
</blockquote>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
