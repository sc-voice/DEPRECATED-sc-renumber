<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.9">
<article>
<div class="hgroup">
<p class="division"><a><i>Udāna 4.9</i></a></p>
<h1><a><i>Upasenasutta</i></a></h1>
</div>
<p><span class="evam"><a data-ref="sc1, pts-vp-pli46, ms18Ud_338, msdiv39"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Atha kho āyasmato upasenassa vaṅgantaputtassa rahogatassa paṭisallīnassa evaṃ cetaso parivitakko udapādi:</i></a> <a><i>“lābhā vata me, suladdhaṃ vata me, satthā ca me bhagavā arahaṃ sammāsambuddho;</i></a> <a><i>svākkhāte camhi dhammavinaye agārasmā anagāriyaṃ pabbajito;</i></a> <a><i>sabrahmacārino ca me sīlavanto kalyāṇadhammā;</i></a> <a><i>sīlesu camhi paripūrakārī;</i></a> <a><i>susamāhito camhi ekaggacitto;</i></a> <a><i>arahā camhi khīṇāsavo;</i></a> <a><i>mahiddhiko camhi mahānubhāvo.</i></a> <a><i>Bhaddakaṃ me jīvitaṃ, bhaddakaṃ maraṇan”ti.</i></a></p>
<p><a data-ref="sc2, ms18Ud_339"><i>Atha kho bhagavā āyasmato upasenassa vaṅgantaputtassa cetasā cetoparivitakkamaññāya tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc3, vns50, ms18Ud_340"><i>“Yaṃ jīvitaṃ na tapati,</i></a><br>
<a><i>maraṇante na socati;</i></a><br>
<a><i>Sa ve diṭṭhapado dhīro,</i></a><br>
<a><i>sokamajjhe na socati.</i></a></p>
<p><a data-ref="sc4, vns51, ms18Ud_341"><i>Ucchinnabhavataṇhassa,</i></a><br>
<a><i>santacittassa bhikkhuno;</i></a><br>
<a><i>Vikkhīṇo jātisaṃsāro,</i></a><br>
<a><i>natthi tassa punabbhavo”ti.</i></a></p>
</blockquote>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
