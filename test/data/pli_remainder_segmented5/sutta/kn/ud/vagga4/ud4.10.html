<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.10">
<article>
<div class="hgroup">
<p class="division"><a><i>Udāna 4.10</i></a></p>
<h1><a data-var="Sāriputtaupasamasutta → sāriputtasuttaṃ (bj)"><i>Sāriputtaupasamasutta</i></a></h1>
</div>
<p><span class="evam"><a data-ref="sc1, ms18Ud_343, msdiv40"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā sāriputto bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya attano upasamaṃ paccavekkhamāno.</i></a></p>
<p><a data-ref="sc2, ms18Ud_344"><i>Addasā kho bhagavā āyasmantaṃ sāriputtaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya attano upasamaṃ paccavekkhamānaṃ.</i></a></p>
<p><a data-ref="sc3, ms18Ud_345"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns52, ms18Ud_346"><i>“Upasantasantacittassa,</i></a><br>
<a><i>netticchinnassa bhikkhuno;</i></a><br>
<a><i>Vikkhīṇo jātisaṃsāro,</i></a><br>
<a><i>mutto so mārabandhanā”ti.</i></a></p>
</blockquote>
<p class="endsection"><a><i>Dasamaṃ.</i></a></p>
<p class="endsection"><a><i>Meghiyavaggo catuttho.</i></a></p>
<blockquote class="uddanagatha">
<p><a data-var="Meghiyo uddhatā gopālo → meghiyaṃ uddhataṃ gopālaṃ (bj)" data-ref="sc5, ms18Ud_350"><i>Meghiyo uddhatā gopālo,</i></a><br>
<a data-var="yakkho → juṇhaṃ (bj, mr); juṇhā (si, sya-all, pts-vp-pli1)"><i>yakkho nāgena pañcamaṃ;</i></a><br>
<a><i>Piṇḍolo sāriputto ca,</i></a><br>
<a><i>sundarī bhavati aṭṭhamaṃ;</i></a><br>
<a><i>Upaseno vaṅgantaputto,</i></a><br>
<a><i>sāriputto ca te dasāti.</i></a></p>
</blockquote>
</article>
</section>
</div>
</body>
</html>
