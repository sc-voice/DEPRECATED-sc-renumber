<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.1">
<article>
<div class="hgroup">
<p class="division"><a><i>Udāna 4.1</i></a></p>
<h1><a><i>Meghiyasutta</i></a></h1>
</div>
<p><span class="evam"><a data-ref="sc1, pts-vp-pli34, ms18Ud_248, msdiv31"><i>Evaṃ me sutaṃ—</i></a></span> <a><i> ekaṃ samayaṃ bhagavā cālikāyaṃ viharati cālike pabbate.</i></a> <a><i>Tena kho pana samayena āyasmā meghiyo bhagavato upaṭṭhāko hoti.</i></a> <a><i>Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.</i></a> <a><i>Ekamantaṃ ṭhito kho āyasmā meghiyo bhagavantaṃ etadavoca:</i></a> <a><i>“icchāmahaṃ, bhante, jantugāmaṃ piṇḍāya pavisitun”ti.</i></a> <a><i>“Yassadāni tvaṃ, meghiya, kālaṃ maññasī”ti.</i></a></p>
<p><a data-var="jaṅghāvihāraṃ → jaṅghavihāraṃ (pts-vp-pli1, mr)" data-ref="sc2, ms18Ud_249"><i>Atha kho āyasmā meghiyo pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisi.</i></a> <a data-var="anuvicaramāno → anuvicaramāno addasā kho (bj, sya-all, pts-vp-pli1); anuvicaramāno addasa (mr)"><i>Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkami.</i></a> <a data-var="manuññaṃ → idaṃ padaṃ videsapotthakesu natthi, ^an9.3#1 [3. Meghiyasutta]"><i>Addasā kho āyasmā meghiyo kimikāḷāya nadiyā tīre jaṅghāvihāraṃ anucaṅkamamāno anuvicaramāno ambavanaṃ pāsādikaṃ manuññaṃ ramaṇīyaṃ.</i></a> <a><i>Disvānassa etadahosi:</i></a> <a><i>“pāsādikaṃ vatidaṃ ambavanaṃ manuññaṃ ramaṇīyaṃ.</i></a> <a><i>Alaṃ vatidaṃ kulaputtassa padhānatthikassa padhānāya.</i></a> <a><i>Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā”ti.</i></a></p>
<p><a data-ref="sc3, ms18Ud_250"><i>Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā meghiyo bhagavantaṃ etadavoca:</i></a></p>
<p><a data-var="anuvicaramāno → anuvicaramāno addasaṃ (sabbattha)" data-ref="sc4, pts-vp-pli35, ms18Ud_251"><i>“Idhāhaṃ, bhante, pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisiṃ.</i></a> <a data-var="anujānāti → anujāneyya (^an9.3#1 [3. Meghiyasutta])"><i>Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkamiṃ.</i></a> <a><i>Addasaṃ kho ahaṃ, bhante, kimikāḷāya nadiyā tīre jaṅghāvihāraṃ anucaṅkamamāno anuvicaramāno ambavanaṃ pāsādikaṃ manuññaṃ ramaṇīyaṃ.</i></a> <a><i>Disvāna me etadahosi:</i></a> <a><i>‘pāsādikaṃ vatidaṃ ambavanaṃ manuññaṃ ramaṇīyaṃ.</i></a> <a><i>Alaṃ vatidaṃ kulaputtassa padhānatthikassa padhānāya.</i></a> <a><i>Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā’ti.</i></a> <a><i>Sace maṃ, bhante, bhagavā anujānāti, gaccheyyāhaṃ taṃ ambavanaṃ padhānāyā”ti.</i></a></p>
<p><a data-var="ekakamhi → ekakamhā (bj, pts-vp-pli1); ekakomhi (sya-all)" data-ref="sc5, ms18Ud_252"><i>Evaṃ vutte, bhagavā āyasmantaṃ meghiyaṃ etadavoca:</i></a> <a data-var="tāva, yāva aññopi koci → yāva añño koci (si)"><i>“āgamehi tāva, meghiya, ekakamhi tāva, yāva aññopi koci bhikkhu āgacchatī”ti.</i></a></p>
<p><a data-var="uttari → uttariṃ (si, sya-all, km, pts-vp-pli1)" data-ref="sc6, ms18Ud_253"><i>Dutiyampi kho āyasmā meghiyo bhagavantaṃ etadavoca:</i></a> <a><i>“bhagavato, bhante, natthi kiñci uttari karaṇīyaṃ, natthi katassa vā paticayo.</i></a> <a><i>Mayhaṃ kho pana, bhante, atthi uttari karaṇīyaṃ, atthi katassa paticayo.</i></a> <a><i>Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti.</i></a> <a><i>Dutiyampi kho bhagavā āyasmantaṃ meghiyaṃ etadavoca:</i></a> <a><i>“āgamehi tāva, meghiya, ekakamhi tāva, yāva aññopi koci bhikkhu āgacchatī”ti.</i></a></p>
<p><a data-ref="sc7, ms18Ud_254"><i>Tatiyampi kho āyasmā meghiyo bhagavantaṃ etadavoca:</i></a> <a><i>“bhagavato, bhante, natthi kiñci uttari karaṇīyaṃ, natthi katassa vā paticayo.</i></a> <a><i>Mayhaṃ kho pana, bhante, atthi uttari karaṇīyaṃ, atthi katassa paticayo.</i></a> <a><i>Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti.</i></a> <a><i>“Padhānanti kho, meghiya, vadamānaṃ kinti vadeyyāma?</i></a> <a><i>Yassadāni tvaṃ, meghiya, kālaṃ maññasī”ti.</i></a></p>
<p><a data-var="ajjhogāhetvā → ajjhogahetvā (bj, sya-all, pts-vp-pli1)" data-ref="sc8, ms18Ud_255"><i>Atha kho āyasmā meghiyo uṭṭhāyāsanā bhagavantaṃ abhivādetvā padakkhiṇaṃ katvā yena taṃ ambavanaṃ tenupasaṅkami; upasaṅkamitvā taṃ ambavanaṃ ajjhogāhetvā aññatarasmiṃ rukkhamūle divāvihāraṃ nisīdi.</i></a> <a data-var="vihiṃsāvitakko → vihiṃsāvitakkoti (bj, pts-vp-pli1, mr)"><i>Atha kho āyasmato meghiyassa tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—</i></a> <a><i>kāmavitakko, byāpādavitakko, vihiṃsāvitakko.</i></a></p>
<p><a data-ref="sc9, ms18Ud_256"><i>Atha kho āyasmato meghiyassa etadahosi:</i></a> <a><i>“acchariyaṃ vata bho, abbhutaṃ vata bho.</i></a> <a><i>Saddhāya ca vatamhā agārasmā anagāriyaṃ pabbajitā.</i></a> <a><i>Atha ca panimehi tīhi pāpakehi akusalehi vitakkehi anvāsattā, seyyathidaṃ—</i></a> <a><i>kāmavitakkena, byāpādavitakkena, vihiṃsāvitakkena”.</i></a></p>
<p><a data-ref="sc10, pts-vp-pli36, ms18Ud_257"><i>Atha kho āyasmā meghiyo sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā meghiyo bhagavantaṃ etadavoca:</i></a> <a><i>“idha mayhaṃ, bhante, tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—</i></a> <a><i>kāmavitakko, byāpādavitakko, vihiṃsāvitakko.</i></a> <a><i>Tassa mayhaṃ, bhante, etadahosi:</i></a> <a><i>‘acchariyaṃ vata bho, abbhutaṃ vata bho.</i></a> <a><i>Saddhāya ca vatamhā agārasmā anagāriyaṃ pabbajitā.</i></a> <a><i>Atha ca panimehi tīhi pāpakehi akusalehi vitakkehi anvāsattā, seyyathidaṃ—</i></a> <a><i>kāmavitakkena, byāpādavitakkena, vihiṃsāvitakkena’”.</i></a></p>
<p><a data-ref="sc11, ms18Ud_258"><i>“Aparipakkāya, meghiya, cetovimuttiyā pañca dhammā paripākāya saṃvattanti.</i></a> <a><i>Katame pañca?</i></a></p>
<p><a data-ref="sc12, ms18Ud_259"><i>Idha, meghiya, bhikkhu kalyāṇamitto hoti kalyāṇasahāyo kalyāṇasampavaṅko.</i></a> <a><i>Aparipakkāya, meghiya, cetovimuttiyā ayaṃ paṭhamo dhammo paripākāya saṃvattati.</i></a></p>
<p><a data-ref="sc13, ms18Ud_260"><i>Puna caparaṃ, meghiya, bhikkhu sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu.</i></a> <a><i>Aparipakkāya, meghiya, cetovimuttiyā ayaṃ dutiyo dhammo paripākāya saṃvattati.</i></a></p>
<p><a data-ref="sc14, ms18Ud_261"><i>Puna caparaṃ, meghiya, bhikkhu yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—</i></a> <a><i>appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā;</i></a> <a><i>evarūpāya kathāya nikāmalābhī hoti akicchalābhī akasiralābhī.</i></a> <a><i>Aparipākāya, meghiya, cetovimuttiyā ayaṃ tatiyo dhammo paripākāya saṃvattati.</i></a></p>
<p><a data-var="upasampadāya → uppādāya (sya-all)" data-ref="sc15, ms18Ud_262"><i>Puna caparaṃ, meghiya, bhikkhu āraddhavīriyo viharati, akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.</i></a> <a><i>Aparipakkāya, meghiya, cetovimuttiyā ayaṃ catuttho dhammo paripākāya saṃvattati.</i></a></p>
<p><a data-ref="sc16, ms18Ud_263"><i>Puna caparaṃ, meghiya, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.</i></a> <a><i>Aparipakkāya, meghiya, cetovimuttiyā ayaṃ pañcamo dhammo paripākāya saṃvattati.</i></a> <a><i>Aparipakkāya, meghiya, cetovimuttiyā ime pañca dhammā paripākāya saṃvattanti.</i></a></p>
<p><a data-ref="sc17, ms18Ud_264"><i>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ sīlavā bhavissati, pātimokkhasaṃvarasaṃvuto viharissati, ācāragocarasampanno, aṇumattesu vajjesu bhayadassāvī, samādāya sikkhissati sikkhāpadesu.</i></a></p>
<p><a data-ref="sc18, pts-vp-pli37, ms18Ud_265"><i>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—</i></a> <a><i>appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā;</i></a> <a><i>evarūpāya kathāya nikāmalābhī bhavissati akicchalābhī akasiralābhī.</i></a></p>
<p><a data-ref="sc19, ms18Ud_266"><i>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ āraddhavīriyo viharissati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.</i></a></p>
<p><a data-ref="sc20, ms18Ud_267"><i>Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ paññavā bhavissati, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.</i></a></p>
<p><a data-ref="sc21, ms18Ud_268"><i>Tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā—</i></a> <a><i>asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitakkupacchedāya, aniccasaññā bhāvetabbā asmimānasamugghātāya.</i></a> <a><i>Aniccasaññino hi, meghiya, anattasaññā saṇṭhāti, anattasaññī asmimānasamugghātaṃ pāpuṇāti diṭṭheva dhamme nibbānan”ti.</i></a></p>
<p><a data-ref="sc22, ms18Ud_269"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc23, vns38, ms18Ud_270"><i>“Khuddā vitakkā sukhumā vitakkā,</i></a><br>
<a data-var="Anugatā → anuggatā (bj, mr aṭṭhakathāyaṃ pāṭhantaraṃ) | uppilāvā → ubbilāpā (si, sya-all, pts-vp-pli1)"><i>Anugatā manaso uppilāvā;</i></a><br>
<a><i>Ete avidvā manaso vitakke,</i></a><br>
<a><i>Hurā huraṃ dhāvati bhantacitto.</i></a></p>
<p><a data-ref="sc24, vns39, ms18Ud_271"><i>Ete ca vidvā manaso vitakke,</i></a><br>
<a><i>Ātāpiyo saṃvaratī satīmā;</i></a><br>
<a><i>Anugate manaso uppilāve,</i></a><br>
<a><i>Asesamete pajahāsi buddho”ti.</i></a></p>
</blockquote>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
