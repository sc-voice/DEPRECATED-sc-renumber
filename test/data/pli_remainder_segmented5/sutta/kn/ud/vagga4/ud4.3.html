<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.3">
<article>
<div class="hgroup">
<p class="division"><a><i>Udāna 4.3</i></a></p>
<h1><a data-var="Gopālakasutta → gopālasuttaṃ (bj)"><i>Gopālakasutta</i></a></h1>
</div>
<p><span class="evam"><a data-ref="sc1, ms18Ud_279, msdiv33"><i>Evaṃ me sutaṃ—</i></a></span> <a><i> ekaṃ samayaṃ bhagavā kosalesu cārikaṃ carati mahatā bhikkhusaṃghena saddhiṃ.</i></a> <a><i>Atha kho bhagavā maggā okkamma yena aññataraṃ rukkhamūlaṃ tenupasaṅkami; upasaṅkamitvā paññatte āsane nisīdi.</i></a></p>
<p><a data-var="samādapesi → samādāpesi (?)" data-ref="sc2, ms18Ud_280"><i>Atha kho aññataro gopālako yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinnaṃ kho taṃ gopālakaṃ bhagavā dhammiyā kathāya sandassesi samādapesi samuttejesi sampahaṃsesi.</i></a></p>
<p><a data-var="samādapito → samādāpito (?)" data-ref="sc3, ms18Ud_281"><i>Atha kho so gopālako bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca:</i></a> <a><i>“adhivāsetu me, bhante, bhagavā svātanāya bhattaṃ saddhiṃ bhikkhusaṃghenā”ti.</i></a> <a><i>Adhivāsesi bhagavā tuṇhībhāvena.</i></a> <a><i>Atha kho so gopālako bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</i></a></p>
<p><a data-ref="sc4, ms18Ud_282"><i>Atha kho so gopālako tassā rattiyā accayena sake nivesane pahūtaṃ appodakapāyāsaṃ paṭiyādāpetvā navañca sappiṃ bhagavato kālaṃ ārocesi:</i></a> <a><i>“kālo, bhante, niṭṭhitaṃ bhattan”ti.</i></a></p>
<p><a data-var="appodakapāyāsena → appodakapāyāsena ca (sya-all, pts-vp-pli1)" data-ref="sc5, pts-vp-pli39, ms18Ud_283"><i>Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṃghena yena tassa gopālakassa nivesanaṃ tenupasaṅkami; upasaṅkamitvā paññatte āsane nisīdi.</i></a> <a><i>Atha kho so gopālako buddhappamukhaṃ bhikkhusaṃghaṃ appodakapāyāsena navena ca sappinā sahatthā santappesi sampavāresi.</i></a> <a><i>Atha kho so gopālako bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi.</i></a> <a><i>Ekamantaṃ nisinnaṃ kho taṃ gopālakaṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.</i></a> <a><i>Atha kho acirapakkantassa bhagavato taṃ gopālakaṃ aññataro puriso sīmantarikāya jīvitā voropesi.</i></a></p>
<p><a data-ref="sc6, ms18Ud_284"><i>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a> <a><i>“yena, bhante, gopālakena ajja buddhappamukho bhikkhusaṅgho appodakapāyāsena navena ca sappinā sahatthā santappito sampavārito so kira, bhante, gopālako aññatarena purisena sīmantarikāya jīvitā voropito”ti.</i></a></p>
<p><a data-ref="sc7, ms18Ud_285"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc8, vns42, ms18Ud_286"><i>“Diso disaṃ yaṃ taṃ kayirā,</i></a><br>
<a><i>verī vā pana verinaṃ;</i></a><br>
<a><i>Micchāpaṇihitaṃ cittaṃ,</i></a><br>
<a><i>pāpiyo naṃ tato kare”ti.</i></a></p>
</blockquote>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
