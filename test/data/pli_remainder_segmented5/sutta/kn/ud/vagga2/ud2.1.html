<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud2.1">
<article>
<div class="hgroup">
<p class="division"><a data-var="Udāna 2.1 → muccalindavaggo (sya-all)"><i>Udāna 2.1</i></a></p>
<h1><a><i>Mucalindasutta</i></a></h1>
</div>
<p><span class="evam"><a data-var="mucalindamūle → muccalindamūle (sya-all)" data-ref="sc1, pts-vp-pli10, ms18Ud_71, msdiv11"><i>Evaṃ me sutaṃ—</i></a></span> <a><i> ekaṃ samayaṃ bhagavā uruvelāyaṃ viharati najjā nerañjarāya tīre mucalindamūle paṭhamābhisambuddho.</i></a> <a><i>Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.</i></a></p>
<p><a data-var="ti → … siriṃsapa … (bj, sya-all, km, pts-vp-pli1)" data-ref="sc2, ms18Ud_72"><i>Tena kho pana samayena mahā akālamegho udapādi sattāhavaddalikā sītavātaduddinī.</i></a> <a><i>Atha kho mucalindo nāgarājā sakabhavanā nikkhamitvā bhagavato kāyaṃ sattakkhattuṃ bhogehi parikkhipitvā uparimuddhani mahantaṃ phaṇaṃ vihacca aṭṭhāsi:</i></a> <a><i>“mā bhagavantaṃ sītaṃ, mā bhagavantaṃ uṇhaṃ, mā bhagavantaṃ ḍaṃsamakasavātātapasarīsapasamphasso”ti.</i></a></p>
<p><a data-ref="sc3, ms18Ud_73"><i>Atha kho bhagavā tassa sattāhassa accayena tamhā samādhimhā vuṭṭhāsi.</i></a> <a><i>Atha kho mucalindo nāgarājā viddhaṃ vigatavalāhakaṃ devaṃ viditvā bhagavato kāyā bhoge viniveṭhetvā sakavaṇṇaṃ paṭisaṃharitvā māṇavakavaṇṇaṃ abhinimminitvā bhagavato purato aṭṭhāsi pañjaliko bhagavantaṃ namassamāno.</i></a></p>
<p><a data-ref="sc4, ms18Ud_74"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc5, vns12, ms18Ud_75"><i>“Sukho viveko tuṭṭhassa,</i></a><br>
<a><i>sutadhammassa passato;</i></a><br>
<a><i>Abyāpajjaṃ sukhaṃ loke,</i></a><br>
<a><i>pāṇabhūtesu saṃyamo.</i></a></p>
<p><a data-ref="sc6, vns13, ms18Ud_76"><i>Sukhā virāgatā loke,</i></a><br>
<a><i>kāmānaṃ samatikkamo;</i></a><br>
<a><i>Asmimānassa yo vinayo,</i></a><br>
<a><i>etaṃ ve paramaṃ sukhan”ti.</i></a></p>
</blockquote>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
