<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud2.9">
<article>
<div class="hgroup">
<p class="division"><a><i>Udāna 2.9</i></a></p>
<h1><a><i>Visākhāsutta</i></a></h1>
</div>
<p><span class="evam"><a data-var="paṭibaddho → paṭibandho (pts-vp-pli1, mr)" data-ref="sc1, ms18Ud_135, msdiv19"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati pubbārāme migāramātupāsāde.</i></a> <a><i>Tena kho pana samayena visākhāya migāramātuyā kocideva attho raññe pasenadimhi kosale paṭibaddho hoti.</i></a> <a><i>Taṃ rājā pasenadi kosalo na yathādhippāyaṃ tīreti.</i></a></p>
<p><a data-var="migāramātā divā divassa → divādivasseva (sya-all); divādivase yeva (pts-vp-pli1); divā divassayeva (mr)" data-ref="sc2, ms18Ud_136"><i>Atha kho visākhā migāramātā divā divassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinnaṃ kho visākhaṃ migāramātaraṃ bhagavā etadavoca:</i></a> <a><i>“handa kuto nu tvaṃ, visākhe, āgacchasi divā divassā”ti?</i></a> <a><i>“Idha me, bhante, kocideva attho raññe pasenadimhi kosale paṭibaddho;</i></a> <a><i>taṃ rājā pasenadi kosalo na yathādhippāyaṃ tīretī”ti.</i></a></p>
<p><a data-ref="sc3, ms18Ud_137"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns23, ms18Ud_138"><i>“Sabbaṃ paravasaṃ dukkhaṃ,</i></a><br>
<a><i>sabbaṃ issariyaṃ sukhaṃ;</i></a><br>
<a><i>Sādhāraṇe vihaññanti,</i></a><br>
<a><i>yogā hi duratikkamā”ti.</i></a></p>
</blockquote>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
