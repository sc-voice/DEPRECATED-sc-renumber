<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud2.8">
<article>
<div class="hgroup">
<p class="division"><a><i>Udāna 2.8</i></a></p>
<h1><a data-var="Suppavāsāsutta → suppāvāsāsuttaṃ (bj)"><i>Suppavāsāsutta</i></a></h1>
</div>
<p><span class="evam"><a data-var="kuṇḍikāyaṃ → kuṇḍiyāyaṃ (bj, sya-all, pts-vp-pli1)" data-ref="sc1, ms18Ud_116, msdiv18"><i>Evaṃ me sutaṃ—</i></a></span> <a data-var="kuṇḍadhānavane → kuṇḍiṭṭhānavane (sya-all, pts-vp-pli1)"><i> ekaṃ samayaṃ bhagavā kuṇḍikāyaṃ viharati kuṇḍadhānavane.</i></a> <a><i>Tena kho pana samayena suppavāsā koliyadhītā satta vassāni gabbhaṃ dhāreti.</i></a> <a><i>Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti:</i></a> <a><i>“sammāsambuddho vata so bhagavā yo imassa evarūpassa dukkhassa pahānāya dhammaṃ deseti;</i></a> <a><i>suppaṭipanno vata tassa bhagavato sāvakasaṃgho yo imassa evarūpassa dukkhassa pahānāya paṭipanno;</i></a> <a><i>susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī”ti.</i></a></p>
<p><a data-ref="sc2, ms18Ud_117"><i>Atha kho suppavāsā koliyadhītā sāmikaṃ āmantesi:</i></a> <a><i>“ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi;</i></a> <a><i>appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha:</i></a> <a><i>‘suppavāsā, bhante, koliyadhītā bhagavato pāde sirasā vandati;</i></a> <a><i>appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti.</i></a> <a><i>Evañca vadehi:</i></a> <a><i>‘suppavāsā, bhante, koliyadhītā satta vassāni gabbhaṃ dhāreti.</i></a> <a><i>Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—</i></a> <a><i>sammāsambuddho vata so bhagavā yo imassa evarūpassa dukkhassa pahānāya dhammaṃ deseti;</i></a> <a><i>suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno;</i></a> <a><i>susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī’”ti.</i></a></p>
<p><a data-ref="sc3, pts-vp-pli16, ms18Ud_118"><i>“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho koliyaputto bhagavantaṃ etadavoca:</i></a> <a><i>“suppavāsā, bhante, koliyadhītā bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati;</i></a> <a><i>evañca vadeti:</i></a> <a><i>‘suppavāsā, bhante, koliyadhītā satta vassāni gabbhaṃ dhāreti.</i></a> <a><i>Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—</i></a> <a><i>sammāsambuddho vata so bhagavā yo imassa evarūpassa dukkhassa pahānāya dhammaṃ deseti;</i></a> <a><i>suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno;</i></a> <a><i>susukhaṃ vata nibbānaṃ yatthidaṃ evarūpaṃ dukkhaṃ na saṃvijjatī’”ti.</i></a></p>
<p><a data-ref="sc4, ms18Ud_119"><i>“Sukhinī hotu suppavāsā koliyadhītā;</i></a> <a><i>arogā arogaṃ puttaṃ vijāyatū”ti.</i></a> <a><i>Saha vacanā ca pana bhagavato suppavāsā koliyadhītā sukhinī arogā arogaṃ puttaṃ vijāyi.</i></a></p>
<p><a data-var="saha vacanā ca pana → saha vacanā pana (pts-vp-pli1); saha vacanā (?)" data-ref="sc5, ms18Ud_120"><i>“Evaṃ, bhante”ti kho so koliyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena sakaṃ gharaṃ tena paccāyāsi.</i></a> <a><i>Addasā kho so koliyaputto suppavāsaṃ koliyadhītaraṃ sukhiniṃ arogaṃ arogaṃ puttaṃ vijātaṃ.</i></a> <a><i>Disvānassa etadahosi:</i></a> <a><i>“acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā, yatra hi nāmāyaṃ suppavāsā koliyadhītā saha vacanā ca pana bhagavato sukhinī arogā arogaṃ puttaṃ vijāyissatī”ti.</i></a> <a><i>Attamano pamudito pītisomanassajāto ahosi.</i></a></p>
<p><a data-ref="sc6, ms18Ud_121"><i>Atha kho suppavāsā koliyadhītā sāmikaṃ āmantesi:</i></a> <a><i>“ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi:</i></a> <a><i>‘suppavāsā, bhante, koliyadhītā bhagavato pāde sirasā vandatī’ti;</i></a> <a><i>evañca vadehi:</i></a> <a><i>‘suppavāsā, bhante, koliyadhītā satta vassāni gabbhaṃ dhāreti.</i></a> <a><i>Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.</i></a> <a><i>Sā sattāhaṃ buddhappamukhaṃ bhikkhusaṅghaṃ bhattena nimanteti.</i></a> <a><i>Adhivāsetu kira, bhante, bhagavā suppavāsāya koliyadhītāya satta bhattāni saddhiṃ bhikkhusaṅghenā’”ti.</i></a></p>
<p><a data-ref="sc7, ms18Ud_122"><i>“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho so koliyaputto bhagavantaṃ etadavoca:</i></a></p>
<p><a data-ref="sc8, ms18Ud_123"><i>“Suppavāsā, bhante, koliyadhītā bhagavato pāde sirasā vandati;</i></a> <a><i>evañca vadeti:</i></a> <a><i>‘suppavāsā, bhante, koliyadhītā satta vassāni gabbhaṃ dhāreti.</i></a> <a><i>Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.</i></a> <a><i>Sā sattāhaṃ buddhappamukhaṃ bhikkhusaṅghaṃ bhattena nimanteti.</i></a> <a><i>Adhivāsetu kira, bhante, bhagavā suppavāsāya koliyadhītāya satta bhattāni saddhiṃ bhikkhusaṅghenā’”ti.</i></a></p>
<p><a data-var="mahāmoggallānassa → mahāmoggalānassa (mr)" data-ref="sc9, pts-vp-pli17, ms18Ud_124"><i>Tena kho pana samayena aññatarena upāsakena buddhappamukho bhikkhusaṃgho svātanāya bhattena nimantito hoti.</i></a> <a data-var="pacchā tvaṃ karissasī’ti → pacchā so karissati (sya-all, pts-vp-pli1); karissasīti saññāpehi (mr)"><i>So ca upāsako āyasmato mahāmoggallānassa upaṭṭhāko hoti.</i></a> <a><i>Atha kho bhagavā āyasmantaṃ mahāmoggallānaṃ āmantesi:</i></a> <a><i>“ehi tvaṃ, moggallāna, yena so upāsako tenupasaṅkama; upasaṅkamitvā taṃ upāsakaṃ evaṃ vadehi:</i></a> <a><i>‘suppavāsā, āvuso, koliyadhītā satta vassāni gabbhaṃ dhāresi.</i></a> <a><i>Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.</i></a> <a><i>Sā sattāhaṃ buddhappamukhaṃ bhikkhusaṃghaṃ bhattena nimanteti.</i></a> <a><i>Karotu suppavāsā koliyadhītā satta bhattāni, pacchā tvaṃ karissasī’ti.</i></a> <a><i>Tuyheso upaṭṭhāko”ti.</i></a></p>
<p><a data-ref="sc10, ms18Ud_125"><i>“Evaṃ, bhante”ti kho āyasmā mahāmoggallāno bhagavato paṭissutvā yena so upāsako tenupasaṅkami; upasaṅkamitvā taṃ upāsakaṃ etadavoca:</i></a> <a><i>“suppavāsā, āvuso, koliyadhītā satta vassāni gabbhaṃ dhāreti.</i></a> <a><i>Sattāhaṃ mūḷhagabbhā sā etarahi sukhinī arogā arogaṃ puttaṃ vijātā.</i></a> <a><i>Sā sattāhaṃ buddhappamukhaṃ bhikkhusaṅghaṃ bhattena nimanteti.</i></a> <a><i>Karotu suppavāsā koliyadhītā satta bhattāni, pacchā tvaṃ karissasī”ti.</i></a></p>
<p><a data-var="Dvinnaṃ kho te ahaṃ → dvinnaṃ kho tesaṃ (pts-vp-pli1); dvinnaṃ kho nesaṃ (mr)" data-ref="sc11, ms18Ud_126"><i>“Sace me, bhante, ayyo mahāmoggallāno tiṇṇaṃ dhammānaṃ pāṭibhogo—</i></a> <a><i>bhogānañca jīvitassa ca saddhāya ca, karotu suppavāsā koliyadhītā satta bhattāni, pacchāhaṃ karissāmī”ti.</i></a> <a><i>“Dvinnaṃ kho te ahaṃ, āvuso, dhammānaṃ pāṭibhogo—</i></a> <a><i>bhogānañca jīvitassa ca.</i></a> <a><i>Saddhāya pana tvaṃyeva pāṭibhogo”ti.</i></a></p>
<p><a data-ref="sc12, ms18Ud_127"><i>“Sace me, bhante, ayyo mahāmoggallāno dvinnaṃ dhammānaṃ pāṭibhogo—</i></a> <a><i>bhogānañca jīvitassa ca, karotu suppavāsā koliyadhītā satta bhattāni, pacchāhaṃ karissāmī”ti.</i></a></p>
<p><a data-var="saññatto → saññāto (sya-all)" data-ref="sc13, ms18Ud_128"><i>Atha kho āyasmā mahāmoggallāno taṃ upāsakaṃ saññāpetvā yena bhagavā tenupasaṅkami; upasaṅkamitvā bhagavantaṃ etadavoca:</i></a> <a><i>“saññatto, bhante, so upāsako mayā;</i></a> <a><i>karotu suppavāsā koliyadhītā satta bhattāni, pacchā so karissatī”ti.</i></a></p>
<p><a data-ref="sc14, ms18Ud_129"><i>Atha kho suppavāsā koliyadhītā sattāhaṃ buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi, tañca dārakaṃ bhagavantaṃ vandāpesi sabbañca bhikkhusaṅghaṃ.</i></a></p>
<p><a data-ref="sc15, ms18Ud_130"><i>Atha kho āyasmā sāriputto taṃ dārakaṃ etadavoca:</i></a> <a><i>“kacci te, dāraka, khamanīyaṃ, kacci yāpanīyaṃ, kacci na kiñci dukkhan”ti?</i></a> <a><i>“Kuto me, bhante sāriputta, khamanīyaṃ, kuto yāpanīyaṃ.</i></a> <a><i>Satta me vassāni lohitakumbhiyaṃ vutthānī”ti.</i></a></p>
<p><a data-var="viditvā → disvā (bj)" data-ref="sc16, pts-vp-pli18, ms18Ud_131"><i>Atha kho suppavāsā koliyadhītā:</i></a> <a><i>“putto me dhammasenāpatinā saddhiṃ mantetī”ti attamanā pamuditā pītisomanassajātā ahosi.</i></a> <a><i>Atha kho bhagavā suppavāsaṃ koliyadhītaraṃ attamanaṃ pamuditaṃ pītisomanassajātaṃ viditvā suppavāsaṃ koliyadhītaraṃ etadavoca:</i></a> <a><i>“iccheyyāsi tvaṃ, suppavāse, aññampi evarūpaṃ puttan”ti?</i></a> <a><i>“Iccheyyāmahaṃ, bhagavā, aññānipi evarūpāni satta puttānī”ti.</i></a></p>
<p><a data-ref="sc17, ms18Ud_132"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc18, vns22, ms18Ud_133"><i>“Asātaṃ sātarūpena,</i></a><br>
<a><i>piyarūpena appiyaṃ;</i></a><br>
<a><i>Dukkhaṃ sukhassa rūpena,</i></a><br>
<a><i>pamattamativattatī”ti.</i></a></p>
</blockquote>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
