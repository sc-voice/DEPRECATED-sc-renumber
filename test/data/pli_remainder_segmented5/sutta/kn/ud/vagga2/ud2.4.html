<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud2.4">
<article>
<div class="hgroup">
<p class="division"><a><i>Udāna 2.4</i></a></p>
<h1><a><i>Sakkārasutta</i></a></h1>
</div>
<p><span class="evam"><a data-var="anapacitā → na apacitā (sya-all, pts-vp-pli1)" data-ref="sc1, ms18Ud_90, msdiv14"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena bhagavā sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Bhikkhusaṃghopi sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Aññatitthiyā pana paribbājakā asakkatā honti agarukatā amānitā apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Atha kho te aññatitthiyā paribbājakā bhagavato sakkāraṃ asahamānā bhikkhusaṃghassa ca, gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesenti.</i></a></p>
<p><a data-ref="sc2, ms18Ud_91"><i>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a> <a><i>“etarahi, bhante, bhagavā sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Bhikkhusaṅghopi sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Aññatitthiyā pana paribbājakā asakkatā agarukatā amānitā apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Atha kho te, bhante, aññatitthiyā paribbājakā bhagavato sakkāraṃ asahamānā bhikkhusaṅghassa ca, gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesantī”ti.</i></a></p>
<p><a data-ref="sc3, ms18Ud_92"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns17, ms18Ud_93"><i>“Gāme araññe sukhadukkhaphuṭṭho,</i></a><br>
<a><i>Nevattato no parato dahetha;</i></a><br>
<a><i>Phusanti phassā upadhiṃ paṭicca,</i></a><br>
<a><i>Nirūpadhiṃ kena phuseyyu phassā”ti.</i></a></p>
</blockquote>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
