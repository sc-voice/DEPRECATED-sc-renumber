<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja514">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>4. Chaddantajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.40, ms22J_3355, msdiv97"><i>“Kiṃ nu socasinuccaṅgi,</i></a><br>
<a><i>paṇḍūsi varavaṇṇini;</i></a><br>
<a><i>Milāyasi visālakkhi,</i></a><br>
<a><i>mālāva parimadditā”.</i></a></p>
<p><a data-ref="sc2, ms22J_3356, msdiv98"><i>“Dohaḷo me mahārāja,</i></a><br>
<a data-var="supinantenupajjhagā → … nu'paccagā (bj, sya1ed, sya2ed, pts-vp-pli1)"><i>supinantenupajjhagā;</i></a><br>
<a><i>Na so sulabharūpova,</i></a><br>
<a><i>yādiso mama dohaḷo”.</i></a></p>
<p><a data-ref="sc3, ms22J_3357, msdiv99"><i>“Ye keci mānusā kāmā,</i></a><br>
<a><i>idha lokasmi nandane;</i></a><br>
<a><i>Sabbe te pacurā mayhaṃ,</i></a><br>
<a><i>ahaṃ te dammi dohaḷaṃ”.</i></a></p>
<p><a data-ref="sc4, ms22J_3358, msdiv100"><i>“Luddā deva samāyantu,</i></a><br>
<a><i>ye keci vijite tava;</i></a><br>
<a><i>Etesaṃ ahamakkhissaṃ,</i></a><br>
<a><i>yādiso mama dohaḷo”.</i></a></p>
<p><a data-ref="sc5, ms22J_3359, msdiv101"><i>“Ime te luddakā devi,</i></a><br>
<a><i>katahatthā visāradā;</i></a><br>
<a><i>Vanaññū ca migaññū ca,</i></a><br>
<a data-var="mamatthe → mama te (pts-vp-pli1)"><i>mamatthe cattajīvitā”.</i></a></p>
<p><a data-ref="sc6, ms22J_3360, msdiv102"><i>“Luddaputtā nisāmetha,</i></a><br>
<a><i>yāvantettha samāgatā;</i></a><br>
<a><i>Chabbisāṇaṃ gajaṃ setaṃ,</i></a><br>
<a><i>addasaṃ supine ahaṃ;</i></a><br>
<a><i>Tassa dantehi me attho,</i></a><br>
<a><i>alābhe natthi jīvitaṃ”.</i></a></p>
<p><a data-ref="sc7, pts-vp-pli5.42, ms22J_3361, msdiv103"><i>“Na no pitūnaṃ na pitāmahānaṃ,</i></a><br>
<a><i>Diṭṭho suto kuñjaro chabbisāṇo;</i></a><br>
<a><i>Yamaddasā supine rājaputtī,</i></a><br>
<a><i>Akkhāhi no yādiso hatthināgo”.</i></a></p>
<p><a data-ref="sc8, ms22J_3362, msdiv104"><i>“Disā catasso vidisā catasso,</i></a><br>
<a><i>Uddhaṃ adho dasa disā imāyo;</i></a><br>
<a><i>Katamaṃ disaṃ tiṭṭhati nāgarājā,</i></a><br>
<a><i>Yamaddasā supine chabbisāṇaṃ”.</i></a></p>
<p><a data-ref="sc9, ms22J_3363, msdiv105"><i>“Ito ujuṃ uttariyaṃ disāyaṃ,</i></a><br>
<a><i>Atikkamma so sattagirī brahante;</i></a><br>
<a><i>Suvaṇṇapasso nāma girī uḷāro,</i></a><br>
<a data-var="Supupphito → saṃpupphito (sya1ed, sya2ed)"><i>Supupphito kimpurisānuciṇṇo.</i></a></p>
<p><a data-ref="sc10, pts-vp-pli5.43, ms22J_3364, msdiv106"><i>Āruyha selaṃ bhavanaṃ kinnarānaṃ,</i></a><br>
<a><i>Olokaya pabbatapādamūlaṃ;</i></a><br>
<a><i>Atha dakkhasī meghasamānavaṇṇaṃ,</i></a><br>
<a data-var="aṭṭhasahassapādaṃ → … poraṃ (mr)"><i>Nigrodharājaṃ aṭṭhasahassapādaṃ.</i></a></p>
<p><a data-ref="sc11, ms22J_3365, msdiv107"><i>Tatthacchatī kuñjaro chabbisāṇo,</i></a><br>
<a><i>Sabbaseto duppasaho parebhi;</i></a><br>
<a><i>Rakkhanti naṃ aṭṭhasahassanāgā,</i></a><br>
<a><i>Īsādantā vātajavappahārino.</i></a></p>
<p><a data-var="tumūlaṃ → tumūla (sya1ed, sya2ed); bhimūla (pts-vp-pli1, mr)" data-ref="sc12, ms22J_3366, msdiv108"><i>Tiṭṭhanti te tumūlaṃ passasantā,</i></a><br>
<a><i>Kuppanti vātassapi eritassa;</i></a><br>
<a><i>Manussabhūtaṃ pana tattha disvā,</i></a><br>
<a><i>Bhasmaṃ kareyyuṃ nāssa rajopi tassa”.</i></a></p>
<p><a data-ref="sc13, pts-vp-pli5.44, ms22J_3367, msdiv109"><i>“Bahū hime rājakulamhi santi,</i></a><br>
<a><i>Piḷandhanā jātarūpassa devī;</i></a><br>
<a><i>Muttā maṇī veḷuriyāmayā ca,</i></a><br>
<a><i>Kiṃ kāhasi dantapiḷandhanena;</i></a><br>
<a><i>Māretukāmā kuñjaraṃ chabbisāṇaṃ,</i></a><br>
<a><i>Udāhu ghātessasi luddaputte”.</i></a></p>
<p><a data-ref="sc14, ms22J_3368, msdiv110"><i>“Sā issitā dukkhitā casmi ludda,</i></a><br>
<a><i>Uddhañca sussāmi anussarantī;</i></a><br>
<a><i>Karohi me luddaka etamatthaṃ,</i></a><br>
<a><i>Dassāmi te gāmavarāni pañca”.</i></a></p>
<p><a data-ref="sc15, ms22J_3369, msdiv111"><i>“Katthacchatī kattha mupeti ṭhānaṃ,</i></a><br>
<a data-var="nhāna → nahāna (bj, pts-vp-pli1)"><i>Vīthissa kā nhāna gatassa hoti;</i></a><br>
<a data-var="nhāyati → nahāyati (bj, pts-vp-pli1)"><i>Kathañhi so nhāyati nāgarājā,</i></a><br>
<a><i>Kathaṃ vijānemu gatiṃ gajassa”.</i></a></p>
<p><a data-var="adūre → avidūre (sya1ed, sya2ed, mr)" data-ref="sc16, pts-vp-pli5.45, ms22J_3370, msdiv112"><i>“Tattheva sā pokkharaṇī adūre,</i></a><br>
<a data-var="mahodikā → mahodakā (sya1ed, sya2ed, mr)"><i>Rammā sutitthā ca mahodikā ca;</i></a><br>
<a data-var="bhamaragaṇānuciṇṇā → … kiṇṇā (katthaci)"><i>Sampupphitā bhamaragaṇānuciṇṇā,</i></a><br>
<a><i>Ettha hi so nhāyati nāgarājā.</i></a></p>
<p><a data-var="nahātuppalamālabhārī → nahāto uppalamālabhārī (bj, sya1ed, sya2ed, pts-vp-pli1)" data-ref="sc17, ms22J_3371, msdiv113"><i>Sīsaṃ nahātuppalamālabhārī,</i></a><br>
<a><i>Sabbaseto puṇḍarīkattacaṅgī;</i></a><br>
<a><i>Āmodamāno gacchati sanniketaṃ,</i></a><br>
<a><i>Purakkhatvā mahesiṃ sabbabhaddaṃ”.</i></a></p>
<p><a data-ref="sc18, pts-vp-pli5.47, ms22J_3372, msdiv114"><i>Tattheva so uggahetvāna vākyaṃ,</i></a><br>
<a><i>Ādāya tūṇiñca dhanuñca luddo;</i></a><br>
<a data-var="Vituriyati → vituriya so (bj, sya-a); vitureyyati (pts-vp-pli1)"><i>Vituriyati sattagirī brahante,</i></a><br>
<a><i>Suvaṇṇapassaṃ nāma giriṃ uḷāraṃ.</i></a></p>
<p><a data-ref="sc19, ms22J_3373, msdiv115"><i>Āruyha selaṃ bhavanaṃ kinnarānaṃ,</i></a><br>
<a><i>Olokayī pabbatapādamūlaṃ;</i></a><br>
<a><i>Tatthaddasā meghasamānavaṇṇaṃ,</i></a><br>
<a><i>Nigrodharājaṃ aṭṭhasahassapādaṃ.</i></a></p>
<p><a data-ref="sc20, pts-vp-pli5.48, ms22J_3374, msdiv116"><i>Tatthaddasā kuñjaraṃ chabbisāṇaṃ,</i></a><br>
<a><i>Sabbasetaṃ duppasahaṃ parebhi;</i></a><br>
<a><i>Rakkhanti naṃ aṭṭhasahassanāgā,</i></a><br>
<a><i>Īsādantā vātajavappahārino.</i></a></p>
<p><a data-ref="sc21, ms22J_3375, msdiv117"><i>Tatthaddasā pokkharaṇiṃ adūre,</i></a><br>
<a><i>Rammaṃ sutitthañca mahodikañca;</i></a><br>
<a><i>Sampupphitaṃ bhamaragaṇānuciṇṇaṃ,</i></a><br>
<a><i>Yattha hi so nhāyati nāgarājā.</i></a></p>
<p><a data-ref="sc22, ms22J_3376, msdiv118"><i>Disvāna nāgassa gatiṃ ṭhitiñca,</i></a><br>
<a><i>Vīthissa yā nhānagatassa hoti;</i></a><br>
<a><i>Opātamāgacchi anariyarūpo,</i></a><br>
<a><i>Payojito cittavasānugāya.</i></a></p>
<p><a data-ref="sc23, pts-vp-pli5.49, ms22J_3377, msdiv119"><i>Khaṇitvāna kāsuṃ phalakehi chādayi,</i></a><br>
<a><i>Attānamodhāya dhanuñca luddo;</i></a><br>
<a><i>Passāgataṃ puthusallena nāgaṃ,</i></a><br>
<a><i>Samappayī dukkaṭakammakārī.</i></a></p>
<p><a data-ref="sc24, ms22J_3378, msdiv120"><i>Viddho ca nāgo koñcamanādi ghoraṃ,</i></a><br>
<a data-var="Sabbe ca → sabbeva (bj, sya1ed, sya2ed, pts-vp-pli1) | ninnaduṃ → ninnādu (sya1ed, sya2ed); ninnādaṃ (mr)"><i>Sabbe ca nāgā ninnaduṃ ghorarūpaṃ;</i></a><br>
<a data-var="raṇaṃ → cuṇṇaṃ (bj, pts-vp-pli1)"><i>Tiṇañca kaṭṭhañca raṇaṃ karontā,</i></a><br>
<a><i>Dhāviṃsu te aṭṭha disā samantato.</i></a></p>
<p><a data-var="Vadhissametanti → vadhissamenanti (sya1ed, sya2ed)" data-ref="sc25, ms22J_3379, msdiv121"><i>Vadhissametanti parāmasanto,</i></a><br>
<a><i>Kāsāvamaddakkhi dhajaṃ isīnaṃ;</i></a><br>
<a><i>Dukkhena phuṭṭhassudapādi saññā,</i></a><br>
<a><i>Arahaddhajo sabbhi avajjharūpo.</i></a></p>
<p><a data-ref="sc26, pts-vp-pli5.50, ms22J_3380, msdiv122"><i>“Anikkasāvo kāsāvaṃ,</i></a><br>
<a data-var="paridahissati → paridahessati (bj, pts-vp-pli1); paridhassati (katthaci)"><i>yo vatthaṃ paridahissati;</i></a><br>
<a><i>Apeto damasaccena,</i></a><br>
<a><i>na so kāsāvamarahati.</i></a></p>
<p><a data-ref="sc27, ms22J_3381, msdiv123"><i>Yo ca vantakasāvassa,</i></a><br>
<a><i>sīlesu susamāhito;</i></a><br>
<a><i>Upeto damasaccena,</i></a><br>
<a><i>sa ve kāsāvamarahati”.</i></a></p>
<p><a data-ref="sc28, pts-vp-pli5.51, ms22J_3382, msdiv124"><i>Samappito puthusallena nāgo,</i></a><br>
<a><i>Aduṭṭhacitto luddakamajjhabhāsi;</i></a><br>
<a><i>“Kimatthayaṃ kissa vā samma hetu,</i></a><br>
<a><i>Mamaṃ vadhī kassa vāyaṃ payogo”.</i></a></p>
<p><a data-ref="sc29, ms22J_3383, msdiv125"><i>“Kāsissa rañño mahesī bhadante,</i></a><br>
<a><i>Sā pūjitā rājakule subhaddā;</i></a><br>
<a><i>Taṃ addasā sā ca mamaṃ asaṃsi,</i></a><br>
<a data-var="atthoti ca maṃ → atthoti mamaṃ (sya1ed, sya2ed, mr)"><i>Dantehi atthoti ca maṃ avoca”.</i></a></p>
<p><a data-ref="sc30, ms22J_3384, msdiv126"><i>“Bahū hi me dantayugā uḷārā,</i></a><br>
<a data-var="pitūnañca → pitunnampi (pts-vp-pli1)"><i>Ye me pitūnañca pitāmahānaṃ;</i></a><br>
<a><i>Jānāti sā kodhanā rājaputtī,</i></a><br>
<a><i>Vadhatthikā veramakāsi bālā.</i></a></p>
<p><a data-ref="sc31, pts-vp-pli5.52, ms22J_3385, msdiv127"><i>Uṭṭhehi tvaṃ ludda kharaṃ gahetvā,</i></a><br>
<a><i>Dante ime chinda purā marāmi;</i></a><br>
<a><i>Vajjāsi taṃ kodhanaṃ rājaputtiṃ,</i></a><br>
<a><i>‘Nāgo hato handa imassa dantā’”.</i></a></p>
<p><a data-ref="sc32, pts-vp-pli5.53, ms22J_3386, msdiv128"><i>Uṭṭhāya so luddo kharaṃ gahetvā,</i></a><br>
<a><i>Chetvāna dantāni gajuttamassa;</i></a><br>
<a><i>Vaggū subhe appaṭime pathabyā,</i></a><br>
<a><i>Ādāya pakkāmi tato hi khippaṃ.</i></a></p>
<p><a data-var="Bhayaṭṭitā → bhayadditā (bj, pts-vp-pli1)" data-ref="sc33, ms22J_3387, msdiv129"><i>Bhayaṭṭitā nāgavadhena aṭṭā,</i></a><br>
<a><i>Ye te nāgā aṭṭha disā vidhāvuṃ;</i></a><br>
<a data-var="Adisvāna → adisva (bj, pts-vp-pli1)"><i>Adisvāna posaṃ gajapaccamittaṃ,</i></a><br>
<a><i>Paccāgamuṃ yena so nāgarājā.</i></a></p>
<p><a data-var="roditvāna → roditva (bj, pts-vp-pli1)" data-ref="sc34, pts-vp-pli5.54, ms22J_3388, msdiv130"><i>Te tattha kanditvā roditvāna nāgā,</i></a><br>
<a><i>Sīse sake paṃsukaṃ okiritvā;</i></a><br>
<a><i>Agamaṃsu te sabbe sakaṃ niketaṃ,</i></a><br>
<a><i>Purakkhatvā mahesiṃ sabbabhaddaṃ.</i></a></p>
<p><a data-ref="sc35, ms22J_3389, msdiv131"><i>Ādāya dantāni gajuttamassa,</i></a><br>
<a><i>Vaggū subhe appaṭime pathabyā;</i></a><br>
<a><i>Suvaṇṇarājīhi samantamodare,</i></a><br>
<a><i>So luddako kāsipuraṃ upāgami;</i></a><br>
<a><i>Upanesi so rājakaññāya dante,</i></a><br>
<a><i>Nāgo hato handa imassa dantā.</i></a></p>
<p><a data-ref="sc36, pts-vp-pli5.55, ms22J_3390, msdiv132"><i>Disvāna dantāni gajuttamassa,</i></a><br>
<a><i>Bhattuppiyassa purimāya jātiyā;</i></a><br>
<a><i>Tattheva tassā hadayaṃ aphāli,</i></a><br>
<a><i>Teneva sā kālamakāsi bālā.</i></a></p>
<p><a data-var="sa → ca (bj, sya1ed, sya2ed); va (pts-vp-pli1)" data-ref="sc37, ms22J_3391, msdiv133"><i>Sambodhipatto sa mahānubhāvo,</i></a><br>
<a><i>Sitaṃ akāsi parisāya majjhe;</i></a><br>
<a><i>Pucchiṃsu bhikkhū suvimuttacittā,</i></a><br>
<a><i>“Nākāraṇe pātukaronti buddhā.</i></a></p>
<p><a data-ref="sc38, ms22J_3392, msdiv134"><i>Yamaddasātha dahariṃ kumāriṃ,</i></a><br>
<a><i>Kāsāyavatthaṃ anagāriyaṃ carantiṃ;</i></a><br>
<a><i>Sā kho tadā rājakaññā ahosi,</i></a><br>
<a><i>Ahaṃ tadā nāgarājā ahosiṃ.</i></a></p>
<p><a data-ref="sc39, pts-vp-pli5.56, ms22J_3393, msdiv135"><i>Ādāya dantāni gajuttamassa,</i></a><br>
<a><i>Vaggū subhe appaṭime pathabyā;</i></a><br>
<a><i>Yo luddako kāsipuraṃ upāgami,</i></a><br>
<a><i>So kho tadā devadatto ahosi”.</i></a></p>
<p><a data-ref="sc40, ms22J_3394, msdiv136"><i>Anāvasūraṃ cirarattasaṃsitaṃ,</i></a><br>
<a><i>Uccāvacaṃ caritamidaṃ purāṇaṃ;</i></a><br>
<a><i>Vītaddaro vītasoko visallo,</i></a><br>
<a><i>Sayaṃ abhiññāya abhāsi buddho.</i></a></p>
<p><a data-ref="sc41, ms22J_3395, msdiv137"><i>“Ahaṃ vo tena kālena,</i></a><br>
<a><i>ahosiṃ tattha bhikkhavo;</i></a><br>
<a data-var="homi → hosiṃ (bj, sya1ed, sya2ed, pts-vp-pli1)"><i>Nāgarājā tadā homi,</i></a><br>
<a><i>evaṃ dhāretha jātakan”ti.</i></a></p>
</blockquote>
<p class="endsutta"><a data-ref="sc42, ms22J_3396"><i>Chaddantajātakaṃ catutthaṃ.</i></a></p>
</article>
</section>
</div>
</body>
</html>
