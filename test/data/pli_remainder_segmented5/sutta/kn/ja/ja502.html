<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja502">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>6. Cūḷahaṃsajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.424, ms22J_2990, msdiv133"><i>“Ete haṃsā pakkamanti,</i></a><br>
<a><i>vakkaṅgā bhayameritā;</i></a><br>
<a><i>Harittaca hemavaṇṇa,</i></a><br>
<a><i>kāmaṃ sumukha pakkama.</i></a></p>
<p><a data-ref="sc2, ms22J_2991, msdiv134"><i>Ohāya maṃ ñātigaṇā,</i></a><br>
<a><i>ekaṃ pāsavasaṃ gataṃ;</i></a><br>
<a data-var="Anapekkhamānā → nāpekkhamānā (mr)"><i>Anapekkhamānā gacchanti,</i></a><br>
<a><i>kiṃ eko avahiyyasi.</i></a></p>
<p><a data-ref="sc3, ms22J_2992, msdiv135"><i>Pateva patataṃ seṭṭha,</i></a><br>
<a data-var="sahāyatā → sahāyakā (sya1ed, sya2ed)"><i>natthi baddhe sahāyatā;</i></a><br>
<a><i>Mā anīghāya hāpesi,</i></a><br>
<a><i>kāmaṃ sumukha pakkama”.</i></a></p>
<p><a data-var="dukkhapareto’ti → dukkhaparetopi (mr)" data-ref="sc4, pts-vp-pli4.425, ms22J_2993, msdiv136"><i>“Nāhaṃ ‘dukkhapareto’ti,</i></a><br>
<a data-var="tuvaṃ → tavaṃ (pts-vp-pli1)"><i>dhataraṭṭha tuvaṃ jahe;</i></a><br>
<a><i>Jīvitaṃ maraṇaṃ vā me,</i></a><br>
<a><i>tayā saddhiṃ bhavissati”.</i></a></p>
<p><a data-ref="sc5, ms22J_2994, msdiv137"><i>“Etadariyassa kalyāṇaṃ,</i></a><br>
<a><i>yaṃ tvaṃ sumukha bhāsasi;</i></a><br>
<a><i>Tañca vīmaṃsamānohaṃ,</i></a><br>
<a><i>‘patatetaṃ’ avassajiṃ”.</i></a></p>
<p><a data-ref="sc6, ms22J_2995, msdiv138"><i>“Apadena padaṃ yāti,</i></a><br>
<a data-var="antalikkhacaro → antalikkhe caro (bj, pts-vp-pli1)"><i>antalikkhacaro dijo;</i></a><br>
<a><i>Ārā pāsaṃ na bujjhi tvaṃ,</i></a><br>
<a data-var="pavaruttama → pavaruttamo (bj, pts-vp-pli1)"><i>haṃsānaṃ pavaruttama”.</i></a></p>
<p><a data-ref="sc7, ms22J_2996, msdiv139"><i>“Yadā parābhavo hoti,</i></a><br>
<a><i>poso jīvitasaṅkhaye;</i></a><br>
<a><i>Atha jālañca pāsañca,</i></a><br>
<a><i>āsajjāpi na bujjhati”.</i></a></p>
<p><a data-ref="sc8, pts-vp-pli4.426, ms22J_2997, msdiv140"><i>“Ete haṃsā pakkamanti,</i></a><br>
<a><i>vakkaṅgā bhayameritā;</i></a><br>
<a><i>Harittaca hemavaṇṇa,</i></a><br>
<a data-var="tvaññeva → tvañca taṃ (bj); tvañca naṃ (pts-vp-pli1)"><i>tvaññeva avahiyyasi.</i></a></p>
<p><a data-ref="sc9, ms22J_2998, msdiv141"><i>Ete bhutvā ca pitvā ca,</i></a><br>
<a><i>pakkamanti vihaṅgamā;</i></a><br>
<a><i>Anapekkhamānā vakkaṅgā,</i></a><br>
<a><i>tvaññeveko upāsasi.</i></a></p>
<p><a data-var="tyāyaṃ → tāyaṃ (bj, sya1ed, sya2ed, pts-vp-pli1)" data-ref="sc10, ms22J_2999, msdiv142"><i>Kiṃ nu tyāyaṃ dijo hoti,</i></a><br>
<a><i>mutto baddhaṃ upāsasi;</i></a><br>
<a><i>Ohāya sakuṇā yanti,</i></a><br>
<a><i>kiṃ eko avahiyyasi”.</i></a></p>
<p><a data-ref="sc11, ms22J_3000, msdiv143"><i>“Rājā me so dijo mitto,</i></a><br>
<a><i>sakhā pāṇasamo ca me;</i></a><br>
<a><i>Neva naṃ vijahissāmi,</i></a><br>
<a><i>yāva kālassa pariyāyaṃ”.</i></a></p>
<p><a data-ref="sc12, ms22J_3001, msdiv144"><i>“Yo ca tvaṃ sakhino hetu,</i></a><br>
<a><i>pāṇaṃ cajitumicchasi;</i></a><br>
<a><i>So te sahāyaṃ muñcāmi,</i></a><br>
<a><i>hotu rājā tavānugo”.</i></a></p>
<p><a data-ref="sc13, pts-vp-pli4.427, ms22J_3002, msdiv145"><i>“Evaṃ luddaka nandassu,</i></a><br>
<a><i>saha sabbehi ñātibhi;</i></a><br>
<a><i>Yathāhamajja nandāmi,</i></a><br>
<a><i>muttaṃ disvā dijādhipaṃ”.</i></a></p>
<p><a data-ref="sc14, ms22J_3003, msdiv146"><i>“Kaccinnu bhoto kusalaṃ,</i></a><br>
<a><i>kacci bhoto anāmayaṃ;</i></a><br>
<a><i>Kacci raṭṭhamidaṃ phītaṃ,</i></a><br>
<a><i>dhammena manusāsasi”.</i></a></p>
<p><a data-ref="sc15, ms22J_3004, msdiv147"><i>“Kusalañceva me haṃsa,</i></a><br>
<a><i>atho haṃsa anāmayaṃ;</i></a><br>
<a><i>Atho raṭṭhamidaṃ phītaṃ,</i></a><br>
<a><i>dhammena manusāsahaṃ”.</i></a></p>
<p><a data-ref="sc16, ms22J_3005, msdiv148"><i>“Kacci bhoto amaccesu,</i></a><br>
<a><i>doso koci na vijjati;</i></a><br>
<a><i>Kacci ārā amittā te,</i></a><br>
<a><i>chāyā dakkhiṇatoriva”.</i></a></p>
<p><a data-ref="sc17, ms22J_3006, msdiv149"><i>“Athopi me amaccesu,</i></a><br>
<a><i>doso koci na vijjati;</i></a><br>
<a><i>Atho ārā amittā me,</i></a><br>
<a><i>chāyā dakkhiṇatoriva”.</i></a></p>
<p><a data-ref="sc18, ms22J_3007, msdiv150"><i>“Kacci te sādisī bhariyā,</i></a><br>
<a><i>assavā piyabhāṇinī;</i></a><br>
<a><i>Puttarūpayasūpetā,</i></a><br>
<a><i>tava chandavasānugā”.</i></a></p>
<p><a data-ref="sc19, ms22J_3008, msdiv151"><i>“Atho me sādisī bhariyā,</i></a><br>
<a><i>assavā piyabhāṇinī;</i></a><br>
<a><i>Puttarūpayasūpetā,</i></a><br>
<a><i>mama chandavasānugā”.</i></a></p>
<p><a data-ref="sc20, ms22J_3009, msdiv152"><i>“Kacci te bahavo puttā,</i></a><br>
<a><i>sujātā raṭṭhavaḍḍhana;</i></a><br>
<a><i>Paññājavena sampannā,</i></a><br>
<a><i>sammodanti tato tato”.</i></a></p>
<p><a data-ref="sc21, ms22J_3010, msdiv153"><i>“Satameko ca me puttā,</i></a><br>
<a><i>dhataraṭṭha mayā sutā;</i></a><br>
<a><i>Tesaṃ tvaṃ kiccamakkhāhi,</i></a><br>
<a data-var="nāvarujjhanti → nāvarajjhanti (bj, pts-vp-pli1)"><i>nāvarujjhanti te vaco”.</i></a></p>
<p><a data-ref="sc22, ms22J_3011, msdiv154"><i>“Upapannopi ce hoti,</i></a><br>
<a><i>jātiyā vinayena vā;</i></a><br>
<a><i>Atha pacchā kurute yogaṃ,</i></a><br>
<a data-var="kicche → kicce (bj, sya1ed, sya2ed, pts-vp-pli1) | āpāsu → āvāsu (sya1ed, sya2ed); āpadāsu (mr)"><i>kicche āpāsu sīdati.</i></a></p>
<p><a data-ref="sc23, pts-vp-pli4.429, ms22J_3012, msdiv155"><i>Tassa saṃhīrapaññassa,</i></a><br>
<a><i>vivaro jāyate mahā;</i></a><br>
<a data-var="Rattimandhova → nattamandhova (bj, pts-vp-pli1)"><i>Rattimandhova rūpāni,</i></a><br>
<a><i>thūlāni manupassati.</i></a></p>
<p><a data-ref="sc24, ms22J_3013, msdiv156"><i>Asāre sārayogaññū,</i></a><br>
<a><i>matiṃ na tveva vindati;</i></a><br>
<a><i>Sarabhova giriduggasmiṃ,</i></a><br>
<a><i>antarāyeva sīdati.</i></a></p>
<p><a data-ref="sc25, ms22J_3014, msdiv157"><i>Hīnajaccopi ce hoti,</i></a><br>
<a><i>uṭṭhātā dhitimā naro;</i></a><br>
<a><i>Ācārasīlasampanno,</i></a><br>
<a><i>nise aggīva bhāsati.</i></a></p>
<p><a data-ref="sc26, ms22J_3015, msdiv158"><i>Etaṃ me upamaṃ katvā,</i></a><br>
<a data-var="vācaya → ṭhāpaya (sya1ed, sya2ed, mr)"><i>putte vijjāsu vācaya;</i></a><br>
<a><i>Saṃvirūḷhetha medhāvī,</i></a><br>
<a data-var="khette bījaṃva → khettabījaṃva (bj, pts-vp-pli1)"><i>khette bījaṃva vuṭṭhiyā”ti.</i></a></p>
</blockquote>
<p class="endsutta"><a data-var="Cūḷahaṃsajātakaṃ → cūlahaṃsajātakaṃ (bj); haṃsajātakaṃ (sya1ed, sya2ed, pts-vp-pli1)" data-ref="sc27, ms22J_3016"><i>Cūḷahaṃsajātakaṃ chaṭṭhaṃ.</i></a></p>
</article>
</section>
</div>
</body>
</html>
