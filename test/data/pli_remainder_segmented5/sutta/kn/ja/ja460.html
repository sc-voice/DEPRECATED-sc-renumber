<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja460">
<article>
<div class="hgroup">
<p class="division"><a><i>Jātaka</i></a></p>
<p><a><i>Ekādasakanipāta</i></a></p>
<p><a><i>Mātuposakavagga</i></a></p>
<h1><a><i>6. Yudhañcayajātaka</i></a></h1>
</div>
<blockquote class="gatha">
<p><a data-var="Mittāmaccaparibyūḷhaṃ → … paribbūḷhaṃ (bj, pts-vp-pli1); … paribyuḷhaṃ (sya1ed, sya2ed)" data-ref="sc1, pts-vp-pli4.120, ms22J_2184, msdiv73"><i>“Mittāmaccaparibyūḷhaṃ,</i></a><br>
<a><i>ahaṃ vande rathesabhaṃ;</i></a><br>
<a data-var="Pabbajissāmahaṃ rāja → pabbajissaṃ mahārāja (bj, pts-vp-pli1)"><i>Pabbajissāmahaṃ rāja,</i></a><br>
<a><i>taṃ devo anumaññatu”.</i></a></p>
<p><a data-ref="sc2, ms22J_2185, msdiv74"><i>“Sace te ūnaṃ kāmehi,</i></a><br>
<a data-var="ahaṃ paripūrayāmi → ahaṃva pūrayāmi (mr)"><i>ahaṃ paripūrayāmi te;</i></a><br>
<a><i>Yo taṃ hiṃsati vāremi,</i></a><br>
<a data-var="pabbaja → pabbaji (bj, pts-vp-pli1); pabbajja (sya1ed, sya2ed) | yudhañcaya → yudhañjaya (bj, sya1ed, sya2ed); yuvañjaya (pts-vp-pli1)"><i>mā pabbaja yudhañcaya”.</i></a></p>
<p><a data-ref="sc3, pts-vp-pli4.121, ms22J_2186, msdiv75"><i>“Na matthi ūnaṃ kāmehi,</i></a><br>
<a><i>hiṃsitā me na vijjati;</i></a><br>
<a><i>Dīpañca kātumicchāmi,</i></a><br>
<a><i>yaṃ jarā nābhikīrati”.</i></a></p>
<p><a data-ref="sc4, ms22J_2187, msdiv76"><i>“Putto vā pitaraṃ yāce,</i></a><br>
<a><i>pitā vā puttamorasaṃ;</i></a><br>
<a data-var="Negamo taṃ yāce → negamo yācate (bj, sya1ed, sya2ed, pts-vp-pli1)"><i>Negamo taṃ yāce tāta,</i></a><br>
<a><i>mā pabbaja yudhañcaya”.</i></a></p>
<p><a data-ref="sc5, ms22J_2188, msdiv77"><i>“Mā maṃ deva nivārehi,</i></a><br>
<a><i>pabbajantaṃ rathesabha;</i></a><br>
<a><i>Māhaṃ kāmehi sammatto,</i></a><br>
<a><i>jarāya vasamanvagū”.</i></a></p>
<p><a data-ref="sc6, ms22J_2189, msdiv78"><i>“Ahaṃ taṃ tāta yācāmi,</i></a><br>
<a><i>ahaṃ putta nivāraye;</i></a><br>
<a><i>Ciraṃ taṃ daṭṭhumicchāmi,</i></a><br>
<a><i>mā pabbaja yudhañcaya”.</i></a></p>
<p><a data-ref="sc7, pts-vp-pli4.122, ms22J_2190, msdiv79"><i>“Ussāvova tiṇaggamhi,</i></a><br>
<a><i>sūriyuggamanaṃ pati;</i></a><br>
<a><i>Evamāyu manussānaṃ,</i></a><br>
<a><i>mā maṃ amma nivāraya”.</i></a></p>
<p><a data-ref="sc8, ms22J_2191, msdiv80"><i>“Taramāno imaṃ yānaṃ,</i></a><br>
<a data-var="āropetu → āropentu (pts-vp-pli1)"><i>āropetu rathesabha;</i></a><br>
<a><i>Mā me mātā tarantassa,</i></a><br>
<a><i>antarāyakarā ahu”.</i></a></p>
<p><a data-ref="sc9, ms22J_2192, msdiv81"><i>“Abhidhāvatha bhaddante,</i></a><br>
<a><i>suññaṃ hessati rammakaṃ;</i></a><br>
<a><i>Yudhañcayo anuññāto,</i></a><br>
<a><i>sabbadattena rājinā.</i></a></p>
<p><a data-var="sahassassa → manussānaṃ (sya1ed, sya2ed); sahassānaṃ (mr)" data-ref="sc10, pts-vp-pli4.123, ms22J_2193, msdiv82"><i>Yohu seṭṭho sahassassa,</i></a><br>
<a><i>yuvā kañcanasannibho;</i></a><br>
<a><i>Soyaṃ kumāro pabbajito,</i></a><br>
<a><i>kāsāyavasano balī”.</i></a></p>
<p><a data-ref="sc11, ms22J_2194, msdiv83"><i>“Ubho kumārā pabbajitā,</i></a><br>
<a><i>yudhañcayo yudhiṭṭhilo;</i></a><br>
<a><i>Pahāya mātāpitaro,</i></a><br>
<a><i>saṅgaṃ chetvāna maccuno”ti.</i></a></p>
</blockquote>
<p class="endsutta"><a data-var="Yudhañcayajātakaṃ → yudhañjayajātakaṃ (bj, sya1ed, sya2ed); yuvañjayajātakaṃ (pts-vp-pli1)" data-ref="sc12, ms22J_2195"><i>Yudhañcayajātakaṃ chaṭṭhaṃ.</i></a></p>
</article>
</section>
</div>
</body>
</html>
