<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja476">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>3. Javanahaṃsajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.214, ms22J_2412, msdiv27"><i>“Idheva haṃsa nipata,</i></a><br>
<a><i>piyaṃ me tava dassanaṃ;</i></a><br>
<a><i>Issarosi anuppatto,</i></a><br>
<a><i>yamidhatthi pavedaya”.</i></a></p>
<p><a data-ref="sc2, ms22J_2413, msdiv28"><i>“Savanena ekassa piyā bhavanti,</i></a><br>
<a data-var="viyeti → vineti (sya1ed, sya2ed); viheti (pts-vp-pli1); vigeti (Ma-aka)"><i>Disvā panekassa viyeti chando;</i></a><br>
<a><i>Disvā ca sutvā ca piyā bhavanti,</i></a><br>
<a data-var="pīyasi → piyyasi (bj, pts-vp-pli1); piyasi (sya1ed, sya2ed)"><i>Kaccinnu me pīyasi dassanena.</i></a></p>
<p><a data-ref="sc3, ms22J_2414, msdiv29"><i>Savanena piyo mesi,</i></a><br>
<a><i>bhiyyo cāgamma dassanaṃ;</i></a><br>
<a data-var="Evaṃ piyadassano me → evaṃ piyadassano samāno (bj, sya1ed, sya2ed, pts-vp-pli1)"><i>Evaṃ piyadassano me,</i></a><br>
<a data-var="mamantike → mama santike (bj, sya1ed, sya2ed, pts-vp-pli1)"><i>vasa haṃsa mamantike”.</i></a></p>
<p><a data-ref="sc4, ms22J_2415, msdiv30"><i>“Vaseyyāma tavāgāre,</i></a><br>
<a><i>niccaṃ sakkatapūjitā;</i></a><br>
<a data-var="vajje → vajjā (bj, pts-vp-pli1); majjaṃ (sya1ed, sya2ed)"><i>Matto ca ekadā vajje,</i></a><br>
<a><i>‘haṃsarājaṃ pacantu me’”.</i></a></p>
<p><a data-ref="sc5, pts-vp-pli4.217, ms22J_2416, msdiv31"><i>“Dhiratthu taṃ majjapānaṃ,</i></a><br>
<a><i>yaṃ me piyataraṃ tayā;</i></a><br>
<a data-var="pissāmi → pāyāmi (bj, pts-vp-pli1); pivissāmi (sya1ed, sya2ed)"><i>Na cāpi majjaṃ pissāmi,</i></a><br>
<a><i>yāva me vacchasī ghare”.</i></a></p>
<p><a data-ref="sc6, ms22J_2417, msdiv32"><i>“Suvijānaṃ siṅgālānaṃ,</i></a><br>
<a data-var="sakuṇānañca → sakuntānañca (bj, pts-vp-pli1)"><i>sakuṇānañca vassitaṃ;</i></a><br>
<a><i>Manussavassitaṃ rāja,</i></a><br>
<a><i>dubbijānataraṃ tato.</i></a></p>
<p><a data-ref="sc7, ms22J_2418, msdiv33"><i>Api ce maññatī poso,</i></a><br>
<a><i>ñāti mitto sakhāti vā;</i></a><br>
<a><i>Yo pubbe sumano hutvā,</i></a><br>
<a><i>pacchā sampajjate diso.</i></a></p>
<p><a data-ref="sc8, ms22J_2419, msdiv34"><i>Yasmiṃ mano nivisati,</i></a><br>
<a><i>avidūre sahāpi so;</i></a><br>
<a><i>Santikepi hi so dūre,</i></a><br>
<a data-var="yasmiṃ nāvisate → yasmā vivasate (bj, sya1ed, sya2ed, pts-vp-pli1)"><i>yasmiṃ nāvisate mano.</i></a></p>
<p><a data-ref="sc9, ms22J_2420, msdiv35"><i>Antopi so hoti pasannacitto,</i></a><br>
<a><i>Pāraṃ samuddassa pasannacitto;</i></a><br>
<a><i>Antopi so hoti paduṭṭhacitto,</i></a><br>
<a><i>Pāraṃ samuddassa paduṭṭhacitto.</i></a></p>
<p><a data-ref="sc10, ms22J_2421, msdiv36"><i>Saṃvasantā vivasanti,</i></a><br>
<a><i>ye disā te rathesabha;</i></a><br>
<a><i>Ārā santo saṃvasanti,</i></a><br>
<a><i>manasā raṭṭhavaḍḍhana.</i></a></p>
<p><a data-ref="sc11, ms22J_2422, msdiv37"><i>Aticiraṃ nivāsena,</i></a><br>
<a><i>piyo bhavati appiyo;</i></a><br>
<a data-var="gacchāma → gacchāmi (sya1ed, sya2ed)"><i>Āmanta kho taṃ gacchāma,</i></a><br>
<a data-var="homa appiyā → homi appiyo (sya1ed, sya2ed)"><i>purā te homa appiyā”.</i></a></p>
<p><a data-ref="sc12, pts-vp-pli4.218, ms22J_2423, msdiv38"><i>“Evañce yācamānānaṃ,</i></a><br>
<a><i>Añjaliṃ nāvabujjhasi;</i></a><br>
<a data-var="sataṃ → santānaṃ (bj, sya1ed, sya2ed); sattānaṃ (pts-vp-pli1)"><i>Paricārakānaṃ sataṃ,</i></a><br>
<a><i>Vacanaṃ na karosi no;</i></a><br>
<a><i>Evaṃ taṃ abhiyācāma,</i></a><br>
<a><i>Puna kayirāsi pariyāyaṃ”.</i></a></p>
<p><a data-ref="sc13, ms22J_2424, msdiv39"><i>“Evañce no viharataṃ,</i></a><br>
<a><i>antarāyo na hessati;</i></a><br>
<a data-var="Tuyhañcāpi → vāpi (sya1ed, sya2ed, pts-vp-pli1, mr)"><i>Tuyhañcāpi mahārāja,</i></a><br>
<a data-var="mayhañca → vā (bahūsu)"><i>mayhañca raṭṭhavaḍḍhana;</i></a><br>
<a data-var="passemu → passema (bj, sya1ed, sya2ed, pts-vp-pli1)"><i>Appeva nāma passemu,</i></a><br>
<a><i>ahorattānamaccaye”ti.</i></a></p>
</blockquote>
<p class="endsutta"><a data-ref="sc14, ms22J_2425"><i>Javanahaṃsajātakaṃ tatiyaṃ.</i></a></p>
</article>
</section>
</div>
</body>
</html>
