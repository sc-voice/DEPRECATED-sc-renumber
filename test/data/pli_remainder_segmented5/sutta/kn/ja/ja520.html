<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja520">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>10. Gandhatindukajātaka</i></a></h1>
</div>
<blockquote class="gatha">
<p><a data-var="amataṃ padaṃ → amatapadaṃ (bj, pts-vp-pli1)" data-ref="sc1, pts-vp-pli5.99, ms22J_3596, msdiv332"><i>“Appamādo amataṃ padaṃ,</i></a><br>
<a><i>Pamādo maccuno padaṃ;</i></a><br>
<a><i>Appamattā na mīyanti,</i></a><br>
<a><i>Ye pamattā yathā matā.</i></a></p>
<p><a data-ref="sc2, ms22J_3597, msdiv333"><i>Madā pamādo jāyetha,</i></a><br>
<a><i>pamādā jāyate khayo;</i></a><br>
<a data-var="Khayā padosā → khayā ca dosā (bj)"><i>Khayā padosā jāyanti,</i></a><br>
<a data-var="pamādo → mā mado (bj, sya1ed, sya2ed, pts-vp-pli1) | bharatūsabha → bhāradhūsabha (mr)"><i>mā pamādo bharatūsabha.</i></a></p>
<p><a data-ref="sc3, ms22J_3598, msdiv334"><i>Bahū hi khattiyā jīnā,</i></a><br>
<a><i>atthaṃ raṭṭhaṃ pamādino;</i></a><br>
<a><i>Athopi gāmino gāmā,</i></a><br>
<a><i>anagārā agārino.</i></a></p>
<p><a data-ref="sc4, pts-vp-pli5.100, ms22J_3599, msdiv335"><i>Khattiyassa pamattassa,</i></a><br>
<a><i>raṭṭhasmiṃ raṭṭhavaḍḍhana;</i></a><br>
<a><i>Sabbe bhogā vinassanti,</i></a><br>
<a><i>rañño taṃ vuccate aghaṃ.</i></a></p>
<p><a data-ref="sc5, ms22J_3600, msdiv336"><i>Nesa dhammo mahārāja,</i></a><br>
<a><i>ativelaṃ pamajjasi;</i></a><br>
<a><i>Iddhaṃ phītaṃ janapadaṃ,</i></a><br>
<a><i>corā viddhaṃsayanti naṃ.</i></a></p>
<p><a data-ref="sc6, ms22J_3601, msdiv337"><i>Na te puttā bhavissanti,</i></a><br>
<a data-var="na hiraññaṃ na dhāniyaṃ → na hiraññanidhāniyā (mr)"><i>na hiraññaṃ na dhāniyaṃ;</i></a><br>
<a><i>Raṭṭhe viluppamānamhi,</i></a><br>
<a><i>sabbabhogehi jiyyasi.</i></a></p>
<p><a data-ref="sc7, ms22J_3602, msdiv338"><i>Sabbabhogā parijiṇṇaṃ,</i></a><br>
<a data-var="khattiyaṃ → khattiya (pts-vp-pli1, mr)"><i>rājānaṃ vāpi khattiyaṃ;</i></a><br>
<a><i>Ñātimittā suhajjā ca,</i></a><br>
<a data-var="māniyaṃ → mantiyaṃ (sya1ed, sya2ed); khattiyaṃ (pts-vp-pli1)"><i>na taṃ maññanti māniyaṃ.</i></a></p>
<p><a data-ref="sc8, ms22J_3603, msdiv339"><i>Hatthārohā anikaṭṭhā,</i></a><br>
<a><i>rathikā pattikārakā;</i></a><br>
<a><i>Tamevamupajīvantā,</i></a><br>
<a><i>na taṃ maññanti māniyaṃ.</i></a></p>
<p><a data-ref="sc9, ms22J_3604, msdiv340"><i>Asaṃvihitakammantaṃ,</i></a><br>
<a><i>bālaṃ dummantimantinaṃ;</i></a><br>
<a><i>Sirī jahati dummedhaṃ,</i></a><br>
<a><i>jiṇṇaṃva urago tacaṃ.</i></a></p>
<p><a data-ref="sc10, ms22J_3605, msdiv341"><i>Susaṃvihitakammantaṃ,</i></a><br>
<a><i>kāluṭṭhāyiṃ atanditaṃ;</i></a><br>
<a><i>Sabbe bhogābhivaḍḍhanti,</i></a><br>
<a><i>gāvo sausabhāmiva.</i></a></p>
<p><a data-ref="sc11, ms22J_3606, msdiv342"><i>Upassutiṃ mahārāja,</i></a><br>
<a><i>raṭṭhe janapade cara;</i></a><br>
<a><i>Tattha disvā ca sutvā ca,</i></a><br>
<a data-var="taṃ → tvaṃ (mr)"><i>tato taṃ paṭipajjasi”.</i></a></p>
<p><a data-ref="sc12, pts-vp-pli5.102, ms22J_3607, msdiv343"><i>“Evaṃ vedetu pañcālo,</i></a><br>
<a data-var="saramappito → sarasamappito (bj, pts-vp-pli1)"><i>saṅgāme saramappito;</i></a><br>
<a><i>Yathāhamajja vedemi,</i></a><br>
<a><i>kaṇṭakena samappito”.</i></a></p>
<p><a data-ref="sc13, ms22J_3608, msdiv344"><i>“Jiṇṇo dubbalacakkhūsi,</i></a><br>
<a><i>na rūpaṃ sādhu passasi;</i></a><br>
<a><i>Kiṃ tattha brahmadattassa,</i></a><br>
<a data-var="maggeyya → maggheyya (pts-vp-pli1)"><i>yaṃ taṃ maggeyya kaṇṭako”.</i></a></p>
<p><a data-ref="sc14, ms22J_3609, msdiv345"><i>“Bahvettha brahmadattassa,</i></a><br>
<a data-var="Sohaṃ → yohaṃ (bj, sya1ed, sya2ed, pts-vp-pli1) | maggasmi → maggosmi (pts-vp-pli1)"><i>Sohaṃ maggasmi brāhmaṇa;</i></a><br>
<a><i>Arakkhitā jānapadā,</i></a><br>
<a><i>Adhammabalinā hatā.</i></a></p>
<p><a data-var="Rattiñhi → rattiñca (bj)" data-ref="sc15, ms22J_3610, msdiv346"><i>Rattiñhi corā khādanti,</i></a><br>
<a><i>divā khādanti tuṇḍiyā;</i></a><br>
<a><i>Raṭṭhasmiṃ kūṭarājassa,</i></a><br>
<a><i>bahu adhammiko jano.</i></a></p>
<p><a data-var="jāte → tāta (bj, pts-vp-pli1)" data-ref="sc16, ms22J_3611, msdiv347"><i>Etādise bhaye jāte,</i></a><br>
<a data-var="tāta → tāva (bj, pts-vp-pli1)"><i>bhayaṭṭā tāta māṇavā;</i></a><br>
<a><i>Nillenakāni kubbanti,</i></a><br>
<a><i>vane āhatva kaṇṭakaṃ”.</i></a></p>
<p><a data-ref="sc17, pts-vp-pli5.103, ms22J_3612, msdiv348"><i>“Kadāssu nāmayaṃ rājā,</i></a><br>
<a><i>brahmadatto marissati;</i></a><br>
<a><i>Yassa raṭṭhamhi jiyyanti,</i></a><br>
<a><i>appatikā kumārikā”.</i></a></p>
<p><a data-ref="sc18, ms22J_3613, msdiv349"><i>“Dubbhāsitañhi te jammi,</i></a><br>
<a><i>anatthapadakovide;</i></a><br>
<a><i>Kuhiṃ rājā kumārīnaṃ,</i></a><br>
<a><i>bhattāraṃ pariyesati”.</i></a></p>
<p><a data-ref="sc19, pts-vp-pli5.104, ms22J_3614, msdiv350"><i>“Na me dubbhāsitaṃ brahme,</i></a><br>
<a><i>kovidatthapadā ahaṃ;</i></a><br>
<a><i>Arakkhitā jānapadā,</i></a><br>
<a><i>adhammabalinā hatā.</i></a></p>
<p><a data-ref="sc20, ms22J_3615, msdiv351"><i>Rattiñhi corā khādanti,</i></a><br>
<a><i>divā khādanti tuṇḍiyā;</i></a><br>
<a><i>Raṭṭhasmiṃ kūṭarājassa,</i></a><br>
<a><i>bahu adhammiko jano;</i></a><br>
<a><i>Dujjīve dubbhare dāre,</i></a><br>
<a><i>kuto bhattā kumāriyo”.</i></a></p>
<p><a data-ref="sc21, ms22J_3616, msdiv352"><i>“Evaṃ sayatu pañcālo,</i></a><br>
<a><i>saṅgāme sattiyā hato;</i></a><br>
<a><i>Yathāyaṃ kapaṇo seti,</i></a><br>
<a><i>hato phālena sāliyo”.</i></a></p>
<p><a data-ref="sc22, ms22J_3617, msdiv353"><i>“Adhammena tuvaṃ jamma,</i></a><br>
<a><i>brahmadattassa kujjhasi;</i></a><br>
<a><i>Yo tvaṃ sapasi rājānaṃ,</i></a><br>
<a data-var="attano → attanā (pts-vp-pli1)"><i>aparajjhitvāna attano”.</i></a></p>
<p><a data-ref="sc23, ms22J_3618, msdiv354"><i>“Dhammena brahmadattassa,</i></a><br>
<a><i>ahaṃ kujjhāmi brāhmaṇa;</i></a><br>
<a><i>Arakkhitā jānapadā,</i></a><br>
<a><i>adhammabalinā hatā.</i></a></p>
<p><a data-ref="sc24, ms22J_3619, msdiv355"><i>Rattiñhi corā khādanti,</i></a><br>
<a><i>divā khādanti tuṇḍiyā;</i></a><br>
<a><i>Raṭṭhasmiṃ kūṭarājassa,</i></a><br>
<a><i>bahu adhammiko jano.</i></a></p>
<p><a data-ref="sc25, pts-vp-pli5.105, ms22J_3620, msdiv356"><i>Sā nūna puna re pakkā,</i></a><br>
<a><i>vikāle bhattamāhari;</i></a><br>
<a><i>Bhattahāriṃ apekkhanto,</i></a><br>
<a><i>hato phālena sāliyo”.</i></a></p>
<p><a data-ref="sc26, ms22J_3621, msdiv357"><i>“Evaṃ haññatu pañcālo,</i></a><br>
<a data-var="asinā hato → daḷhaṃ (pts-vp-pli1)"><i>saṅgāme asinā hato;</i></a><br>
<a><i>Yathāhamajja pahato,</i></a><br>
<a><i>khīrañca me pavaṭṭitaṃ”.</i></a></p>
<p><a data-ref="sc27, ms22J_3622, msdiv358"><i>“Yaṃ pasu khīraṃ chaḍḍeti,</i></a><br>
<a data-var="pasupālaṃ vihiṃsati → pasupālañca hiṃsati (bj); pasu phālaṃ vihiṃsati (sya1ed, sya2ed); pasu phālañca hiṃsati (pts-vp-pli1)"><i>pasupālaṃ vihiṃsati;</i></a><br>
<a><i>Kiṃ tattha brahmadattassa,</i></a><br>
<a data-var="garahate → garahato (pts-vp-pli1)"><i>yaṃ no garahate bhavaṃ”.</i></a></p>
<p><a data-ref="sc28, ms22J_3623, msdiv359"><i>“Gārayho brahme pañcālo,</i></a><br>
<a><i>brahmadattassa rājino;</i></a><br>
<a><i>Arakkhitā jānapadā,</i></a><br>
<a><i>adhammabalinā hatā.</i></a></p>
<p><a data-ref="sc29, ms22J_3624, msdiv360"><i>Rattiñhi corā khādanti,</i></a><br>
<a><i>divā khādanti tuṇḍiyā;</i></a><br>
<a><i>Raṭṭhasmiṃ kūṭarājassa,</i></a><br>
<a><i>bahu adhammiko jano.</i></a></p>
<p><a data-var="aṭanakā → ākaḍḍhanā (sya1ed, sya2ed); aṭanaka (pts-vp-pli1); akaṭanā (mr)" data-ref="sc30, ms22J_3625, msdiv361"><i>Caṇḍā aṭanakā gāvī,</i></a><br>
<a><i>yaṃ pure na duhāmase;</i></a><br>
<a><i>Taṃ dāni ajja dohāma,</i></a><br>
<a><i>khīrakāmehupaddutā”.</i></a></p>
<p><a data-ref="sc31, pts-vp-pli5.106, ms22J_3626, msdiv362"><i>“Evaṃ kandatu pañcālo,</i></a><br>
<a><i>viputto vippasukkhatu;</i></a><br>
<a><i>Yathāyaṃ kapaṇā gāvī,</i></a><br>
<a><i>viputtā paridhāvati”.</i></a></p>
<p><a data-ref="sc32, ms22J_3627, msdiv363"><i>“Yaṃ pasu pasupālassa,</i></a><br>
<a data-var="sambhameyya → pabbhameyya (bj, pts-vp-pli1)"><i>sambhameyya raveyya vā;</i></a><br>
<a><i>Ko nīdha aparādhatthi,</i></a><br>
<a><i>brahmadattassa rājino”.</i></a></p>
<p><a data-ref="sc33, ms22J_3628, msdiv364"><i>“Aparādho mahābrahme,</i></a><br>
<a><i>brahmadattassa rājino;</i></a><br>
<a><i>Arakkhitā jānapadā,</i></a><br>
<a><i>adhammabalinā hatā.</i></a></p>
<p><a data-ref="sc34, ms22J_3629, msdiv365"><i>Rattiñhi corā khādanti,</i></a><br>
<a><i>divā khādanti tuṇḍiyā;</i></a><br>
<a><i>Raṭṭhasmiṃ kūṭarājassa,</i></a><br>
<a><i>bahu adhammiko jano;</i></a><br>
<a><i>Kathaṃ no asikosatthā,</i></a><br>
<a><i>khīrapā haññate pajā”.</i></a></p>
<p><a data-ref="sc35, ms22J_3630, msdiv366"><i>“Evaṃ khajjatu pañcālo,</i></a><br>
<a><i>hato yuddhe saputtako;</i></a><br>
<a><i>Yathāhamajja khajjāmi,</i></a><br>
<a data-var="gāmikehi → gāmakehi (bj, pts-vp-pli1)"><i>gāmikehi araññajo”.</i></a></p>
<p><a data-var="vidhenti → vidhanti (mr)" data-ref="sc36, ms22J_3631, msdiv367"><i>“Na sabbabhūtesu vidhenti rakkhaṃ,</i></a><br>
<a><i>Rājāno maṇḍūka manussaloke;</i></a><br>
<a><i>Nettāvatā rājā adhammacārī,</i></a><br>
<a><i>Yaṃ tādisaṃ jīvamadeyyu dhaṅkā”.</i></a></p>
<p><a data-ref="sc37, ms22J_3632, msdiv368"><i>“Adhammarūpo vata brahmacārī,</i></a><br>
<a><i>Anuppiyaṃ bhāsasi khattiyassa;</i></a><br>
<a><i>Viluppamānāya puthuppajāya,</i></a><br>
<a data-var="rājaṃ paramappamādaṃ → rājaṃ paramappavādaṃ (bj); rājaṃ paramappavādiṃ (sya1ed, sya2ed); rājā paramappavādiṃ (pts-vp-pli1)"><i>Pūjesi rājaṃ paramappamādaṃ.</i></a></p>
<p><a data-ref="sc38, ms22J_3633, msdiv369"><i>Sace idaṃ brahme surajjakaṃ siyā,</i></a><br>
<a data-var="muditaṃ → pūritaṃ (mr)"><i>Phītaṃ raṭṭhaṃ muditaṃ vippasannaṃ;</i></a><br>
<a><i>Bhutvā baliṃ aggapiṇḍañca kākā,</i></a><br>
<a><i>Na mādisaṃ jīvamadeyyu dhaṅkā”ti. (2974)</i></a></p>
</blockquote>
<p class="endsutta"><a data-var="Gandhatindukajātakaṃ → bhaṇḍutiṇḍukajātakaṃ (sya1ed, sya2ed); gaṇḍatindukajātakaṃ (pts-vp-pli1)" data-ref="sc39, ms22J_3634"><i>Gandhatindukajātakaṃ dasamaṃ.</i></a></p>
<p class="endsection"><a data-ref="sc40, ms22J_3635"><i>Tiṃsanipātaṃ niṭṭhitaṃ.</i></a></p>
<p class="uddana-intro"><a data-ref="sc41, ms22J_3636"><i>Tassuddānaṃ</i></a></p>
<blockquote class="uddanagatha">
<p><a data-ref="sc42, ms22J_3637"><i>Kiṃchanda kumbha jayaddisa chaddanta,</i></a><br>
<a><i>Atha paṇḍitasambhava sirakapi;</i></a><br>
<a><i>Dakarakkhasa paṇḍaranāgavaro,</i></a><br>
<a><i>Atha sambula tindukadevasutoti.</i></a></p>
</blockquote>
<p class="endbook"><a data-ref="sc43, ms22J_3638"><i>Jātakapāḷiyā paṭhamo bhāgo niṭṭhito.</i></a></p>
</article>
</section>
</div>
</body>
</html>
