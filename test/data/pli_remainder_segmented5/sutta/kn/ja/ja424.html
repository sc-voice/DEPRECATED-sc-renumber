<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja424">
<article>
<div class="hgroup">
<p class="division"><a><i>Jātaka</i></a></p>
<p><a><i>Aṭṭhakanipāta</i></a></p>
<p><a><i>Kaccānivagga</i></a></p>
<h1><a><i>8. Ādittajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.471, ms22J_1748, msdiv69"><i>“Ādittasmiṃ agārasmiṃ,</i></a><br>
<a><i>yaṃ nīharati bhājanaṃ;</i></a><br>
<a><i>Taṃ tassa hoti atthāya,</i></a><br>
<a><i>no ca yaṃ tattha ḍayhati.</i></a></p>
<p><a data-ref="sc2, ms22J_1749, msdiv70"><i>Evamādīpito loko,</i></a><br>
<a><i>jarāya maraṇena ca;</i></a><br>
<a><i>Nīharetheva dānena,</i></a><br>
<a data-var="sunīhataṃ → sunībhataṃ (bj, sya1ed, sya2ed); nībhataṃ (pts-vp-pli1); sunibbhataṃ (mr)"><i>dinnaṃ hoti sunīhataṃ”.</i></a></p>
<p><a data-ref="sc3, pts-vp-pli3.472, ms22J_1750, msdiv71"><i>“Yo dhammaladdhassa dadāti dānaṃ,</i></a><br>
<a><i>Uṭṭhānaviriyādhigatassa jantu;</i></a><br>
<a data-var="vetaraṇiṃ → vettaraṇiṃ (mr)"><i>Atikkamma so vetaraṇiṃ yamassa,</i></a><br>
<a><i>Dibbāni ṭhānāni upeti macco.</i></a></p>
<p><a data-ref="sc4, ms22J_1751, msdiv72"><i>Dānañca yuddhañca samānamāhu,</i></a><br>
<a><i>Appāpi santā bahuke jinanti;</i></a><br>
<a><i>Appampi ce saddahāno dadāti,</i></a><br>
<a><i>Teneva so hoti sukhī parattha.</i></a></p>
<p><a data-ref="sc5, ms22J_1752, msdiv73"><i>Viceyya dānaṃ sugatappasatthaṃ,</i></a><br>
<a><i>Ye dakkhiṇeyyā idha jīvaloke;</i></a><br>
<a><i>Etesu dinnāni mahapphalāni,</i></a><br>
<a><i>Bījāni vuttāni yathā sukhette.</i></a></p>
<p><a data-ref="sc6, ms22J_1753, msdiv74"><i>Yo pāṇabhūtāni aheṭhayaṃ caraṃ,</i></a><br>
<a><i>Parūpavādā na karoti pāpaṃ;</i></a><br>
<a><i>Bhīruṃ pasaṃsanti na tattha sūraṃ,</i></a><br>
<a><i>Bhayā hi santo na karonti pāpaṃ.</i></a></p>
<p><a data-ref="sc7, ms22J_1754, msdiv75"><i>Hīnena brahmacariyena,</i></a><br>
<a><i>khattiye upapajjati;</i></a><br>
<a><i>Majjhimena ca devattaṃ,</i></a><br>
<a><i>uttamena visujjhati.</i></a></p>
<p><a data-ref="sc8, pts-vp-pli3.473, ms22J_1755, msdiv76"><i>Addhā hi dānaṃ bahudhā pasatthaṃ,</i></a><br>
<a><i>Dānā ca kho dhammapadaṃva seyyo;</i></a><br>
<a data-var="Pubbeva hi pubbatareva santo → pubbe ca hi pubbatare ca santo (^sn1.33#1 [33. Sādhusutta])"><i>Pubbeva hi pubbatareva santo,</i></a><br>
<a><i>Nibbānamevajjhagamuṃ sapaññā”ti.</i></a></p>
</blockquote>
<p class="endsutta"><a data-ref="sc9, ms22J_1756"><i>Ādittajātakaṃ aṭṭhamaṃ.</i></a></p>
</article>
</section>
</div>
</body>
</html>
