<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja382">
<article>
<div class="hgroup">
<p class="division"><a><i>Jātaka</i></a></p>
<p><a><i>Chakkanipāta</i></a></p>
<p><a><i>Avāriyavagga</i></a></p>
<h1><a><i>7. Sirikāḷakaṇṇijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.259, ms22J_1363, msdiv40"><i>“Kā nu kāḷena vaṇṇena,</i></a><br>
<a data-var="na cāpi → na cāsi (bj)"><i>na cāpi piyadassanā;</i></a><br>
<a><i>Kā vā tvaṃ kassa vā dhītā,</i></a><br>
<a><i>kathaṃ jānemu taṃ mayaṃ”.</i></a></p>
<p><a data-ref="sc2, ms22J_1364, msdiv41"><i>“Mahārājassahaṃ dhītā,</i></a><br>
<a><i>virūpakkhassa caṇḍiyā;</i></a><br>
<a><i>Ahaṃ kāḷī alakkhikā,</i></a><br>
<a><i>kāḷakaṇṇīti maṃ vidū;</i></a><br>
<a><i>Okāsaṃ yācito dehi,</i></a><br>
<a><i>vasemu tava santike”.</i></a></p>
<p><a data-ref="sc3, ms22J_1365, msdiv42"><i>“Kiṃsīle kiṃsamācāre,</i></a><br>
<a><i>Purise nivisase tuvaṃ;</i></a><br>
<a><i>Puṭṭhā me kāḷi akkhāhi,</i></a><br>
<a data-var="Kathaṃ → yathā (bj, pts-vp-pli1)"><i>Kathaṃ jānemu taṃ mayaṃ”.</i></a></p>
<p><a data-ref="sc4, ms22J_1366, msdiv43"><i>“Makkhī paḷāsī sārambhī,</i></a><br>
<a><i>issukī maccharī saṭho;</i></a><br>
<a><i>So mayhaṃ puriso kanto,</i></a><br>
<a><i>laddhaṃ yassa vinassati.</i></a></p>
<p><a data-ref="sc5, pts-vp-pli3.260, ms22J_1367, msdiv44"><i>Kodhano upanāhī ca,</i></a><br>
<a><i>pisuṇo ca vibhedako;</i></a><br>
<a data-var="Kaṇḍakavāco → aṇḍakavāco (si, pts-vp-pli1); kaṇṭakavāco (sya1ed, sya2ed)"><i>Kaṇḍakavāco pharuso,</i></a><br>
<a><i>so me kantataro tato.</i></a></p>
<p><a data-ref="sc6, ms22J_1368, msdiv45"><i>Ajja suveti puriso,</i></a><br>
<a><i>sadatthaṃ nāvabujjhati;</i></a><br>
<a><i>Ovajjamāno kuppati,</i></a><br>
<a><i>seyyaṃ so atimaññati.</i></a></p>
<p><a data-var="Davappaluddho → davappaladdho (pts-vp-pli1); devappaluddho (mr)" data-ref="sc7, ms22J_1369, msdiv46"><i>Davappaluddho puriso,</i></a><br>
<a><i>sabbamittehi dhaṃsati;</i></a><br>
<a><i>So mayhaṃ puriso kanto,</i></a><br>
<a><i>tasmiṃ homi anāmayā”.</i></a></p>
<p><a data-ref="sc8, pts-vp-pli3.261, ms22J_1370, msdiv47"><i>“Apehi etto tvaṃ kāḷi,</i></a><br>
<a><i>netaṃ amhesu vijjati;</i></a><br>
<a><i>Aññaṃ janapadaṃ gaccha,</i></a><br>
<a><i>nigame rājadhāniyo”.</i></a></p>
<p><a data-ref="sc9, ms22J_1371, msdiv48"><i>“Ahampi kho taṃ jānāmi,</i></a><br>
<a><i>netaṃ tumhesu vijjati;</i></a><br>
<a><i>Santi loke alakkhikā,</i></a><br>
<a><i>saṃgharanti bahuṃ dhanaṃ;</i></a><br>
<a><i>Ahaṃ devo ca me bhātā,</i></a><br>
<a><i>ubho naṃ vidhamāmase”.</i></a></p>
<p><a data-ref="sc10, ms22J_1372, msdiv49"><i>“Kā nu dibbena vaṇṇena,</i></a><br>
<a><i>pathabyā supatiṭṭhitā;</i></a><br>
<a><i>Kā vā tvaṃ kassa vā dhītā,</i></a><br>
<a><i>kathaṃ jānemu taṃ mayaṃ”.</i></a></p>
<p><a data-ref="sc11, pts-vp-pli3.262, ms22J_1373, msdiv50"><i>“Mahārājassahaṃ dhītā,</i></a><br>
<a data-var="dhataraṭṭhassa sirīmato → dhataraṭṭhasirīmato (sya1ed, sya2ed, mr)"><i>dhataraṭṭhassa sirīmato;</i></a><br>
<a><i>Ahaṃ sirī ca lakkhī ca,</i></a><br>
<a><i>bhūripaññāti maṃ vidū;</i></a><br>
<a><i>Okāsaṃ yācito dehi,</i></a><br>
<a><i>vasemu tava santike”.</i></a></p>
<p><a data-ref="sc12, ms22J_1374, msdiv51"><i>“Kiṃsīle kiṃsamācāre,</i></a><br>
<a><i>Purise nivisase tuvaṃ;</i></a><br>
<a><i>Puṭṭhā me lakkhi akkhāhi,</i></a><br>
<a data-var="Kathaṃ → yathā (bj, sya1ed, sya2ed, pts-vp-pli1)"><i>Kathaṃ jānemu taṃ mayaṃ”.</i></a></p>
<p><a data-ref="sc13, ms22J_1375, msdiv52"><i>“Yo cāpi sīte atha vāpi uṇhe,</i></a><br>
<a><i>Vātātape ḍaṃsasarīsape ca;</i></a><br>
<a data-var="Khudhaṃ → khudaṃ (bj, pts-vp-pli1); khuddaṃ (sya1ed, mr); khudda (sya2ed)"><i>Khudhaṃ pipāsaṃ abhibhuyya sabbaṃ,</i></a><br>
<a><i>Rattindivaṃ yo satataṃ niyutto.</i></a></p>
<p><a data-ref="sc14, ms22J_1376, msdiv53"><i>Kālāgatañca na hāpeti atthaṃ,</i></a><br>
<a><i>So me manāpo nivise ca tamhi;</i></a><br>
<a><i>Akkodhano mittavā cāgavā ca,</i></a><br>
<a data-var="asaṭhojubhūto → asathojubhūto (sya1ed, sya2ed); asaṭho ujjubhūto (pts-vp-pli1)"><i>Sīlūpapanno asaṭhojubhūto.</i></a></p>
<p><a data-ref="sc15, ms22J_1377, msdiv54"><i>Saṅgāhako sakhilo saṇhavāco,</i></a><br>
<a><i>Mahattapattopi nivātavutti;</i></a><br>
<a data-var="Tasmiṃhaṃ → tasmāhaṃ (bj, pts-vp-pli1); tasmiṃha (sya1ed, sya2ed)"><i>Tasmiṃhaṃ pose vipulā bhavāmi,</i></a><br>
<a><i>Ūmi samuddassa yathāpi vaṇṇaṃ.</i></a></p>
<p><a data-ref="sc16, ms22J_1378, msdiv55"><i>Yo cāpi mitte atha vā amitte,</i></a><br>
<a><i>Seṭṭhe sarikkhe atha vāpi hīne;</i></a><br>
<a><i>Atthaṃ carantaṃ atha vā anatthaṃ,</i></a><br>
<a data-var="vatte → vatto (sya1ed, sya2ed, mr)"><i>Āvī raho saṅgahameva vatte.</i></a></p>
<p><a data-ref="sc17, pts-vp-pli3.263, ms22J_1379, msdiv56"><i>Vācaṃ na vajjā pharusaṃ kadāci,</i></a><br>
<a><i>Matassa jīvassa ca tassa homi;</i></a><br>
<a><i>Etesaṃ yo aññataraṃ labhitvā,</i></a><br>
<a data-var="Kantā sirī → kantaṃ siriṃ (sya1ed, sya2ed); kantasiriṃ (katthaci)"><i>Kantā sirī majjati appapañño;</i></a><br>
<a><i>Taṃ dittarūpaṃ visamaṃ carantaṃ,</i></a><br>
<a data-var="Karīsaṭhānaṃva → karīsajātaṃ va (bj, sya1ed, sya2ed); karīsavācaṃ va (pts-vp-pli1)"><i>Karīsaṭhānaṃva vivajjayāmi.</i></a></p>
<p><a data-ref="sc18, ms22J_1380, msdiv57"><i>Attanā kurute lakkhiṃ,</i></a><br>
<a><i>alakkhiṃ kurutattanā;</i></a><br>
<a><i>Na hi lakkhiṃ alakkhiṃ vā,</i></a><br>
<a><i>añño aññassa kārako”ti.</i></a></p>
</blockquote>
<p class="endsutta"><a data-var="Sirikāḷakaṇṇijātakaṃ → sirikālakaṇṇijātakaṃ (bj, pts-vp-pli1)" data-ref="sc19, ms22J_1381"><i>Sirikāḷakaṇṇijātakaṃ sattamaṃ.</i></a></p>
</article>
</section>
</div>
</body>
</html>
