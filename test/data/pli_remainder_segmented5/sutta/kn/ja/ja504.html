<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja504">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>8. Bhallātiyajātaka</i></a></h1>
</div>
<blockquote class="gatha">
<p><a data-var="Bhallātiyo → bhallāṭiyo (bj, pts-vp-pli1)" data-ref="sc1, pts-vp-pli4.438, ms22J_3045, msdiv186"><i>Bhallātiyo nāma ahosi rājā,</i></a><br>
<a><i>Raṭṭhaṃ pahāya migavaṃ acāri so;</i></a><br>
<a><i>Agamā girivaraṃ gandhamādanaṃ,</i></a><br>
<a data-var="Supupphitaṃ → sampupphitaṃ (bj, pts-vp-pli1)"><i>Supupphitaṃ kimpurisānuciṇṇaṃ.</i></a></p>
<p><a data-ref="sc2, ms22J_3046, msdiv187"><i>Sāḷūrasaṃghañca nisedhayitvā,</i></a><br>
<a data-var="Dhanuṃ → dhanu (sya1ed, sya2ed, pts-vp-pli1)"><i>Dhanuṃ kalāpañca so nikkhipitvā;</i></a><br>
<a><i>Upāgami vacanaṃ vattukāmo,</i></a><br>
<a><i>Yatthaṭṭhitā kimpurisā ahesuṃ.</i></a></p>
<p><a data-ref="sc3, ms22J_3047, msdiv188"><i>“Himaccaye hemavatāya tīre,</i></a><br>
<a><i>Kimidhaṭṭhitā mantayavho abhiṇhaṃ;</i></a><br>
<a><i>Pucchāmi vo mānusadehavaṇṇe,</i></a><br>
<a data-var="Kathaṃ vo → kathaṃ nu (mr)"><i>Kathaṃ vo jānanti manussaloke”.</i></a></p>
<p><a data-ref="sc4, pts-vp-pli4.439, ms22J_3048, msdiv189"><i>“Mallaṃ giriṃ paṇḍarakaṃ tikūṭaṃ,</i></a><br>
<a data-var="Sītodakā → sītodiyā (bj, pts-vp-pli1); sītodikā (?)"><i>Sītodakā anuvicarāma najjo;</i></a><br>
<a><i>Migā manussāva nibhāsavaṇṇā,</i></a><br>
<a><i>Jānanti no kimpurisāti ludda”.</i></a></p>
<p><a data-var="paridevayavho → paridevathavho (?)" data-ref="sc5, ms22J_3049, msdiv190"><i>“Sukiccharūpaṃ paridevayavho,</i></a><br>
<a><i>Āliṅgito cāsi piyo piyāya;</i></a><br>
<a><i>Pucchāmi vo mānusadehavaṇṇe,</i></a><br>
<a><i>Kimidha vane rodatha appatītā.</i></a></p>
<p><a data-ref="sc6, ms22J_3050, msdiv191"><i>Sukiccharūpaṃ paridevayavho,</i></a><br>
<a><i>Āliṅgito cāsi piyo piyāya;</i></a><br>
<a><i>Pucchāmi vo mānusadehavaṇṇe,</i></a><br>
<a><i>Kimidha vane vilapatha appatītā.</i></a></p>
<p><a data-ref="sc7, ms22J_3051, msdiv192"><i>Sukiccharūpaṃ paridevayavho,</i></a><br>
<a><i>Āliṅgito cāsi piyo piyāya;</i></a><br>
<a><i>Pucchāmi vo mānusadehavaṇṇe,</i></a><br>
<a><i>Kimidha vane socatha appatītā”.</i></a></p>
<p><a data-var="Mayekarattaṃ → mayamekarattaṃ (bj); mayekarattiṃ (pts-vp-pli1)" data-ref="sc8, ms22J_3052, msdiv193"><i>“Mayekarattaṃ vippavasimha ludda,</i></a><br>
<a><i>Akāmakā aññamaññaṃ sarantā;</i></a><br>
<a><i>Tamekarattaṃ anutappamānā,</i></a><br>
<a><i>Socāma ‘sā ratti punaṃ na hessati’”.</i></a></p>
<p><a data-ref="sc9, pts-vp-pli4.440, ms22J_3053, msdiv194"><i>“Yamekarattaṃ anutappathetaṃ,</i></a><br>
<a><i>Dhanaṃ va naṭṭhaṃ pitaraṃ va petaṃ;</i></a><br>
<a><i>Pucchāmi vo mānusadehavaṇṇe,</i></a><br>
<a><i>Kathaṃ vinā vāsamakappayittha”.</i></a></p>
<p><a data-var="Yamimaṃ → yayimaṃ (bj)" data-ref="sc10, ms22J_3054, msdiv195"><i>“Yamimaṃ nadiṃ passasi sīghasotaṃ,</i></a><br>
<a data-var="Nānādumacchādanaṃ selakūlaṃ → nānādumacchadanaṃ selakuṭaṃ (bj); nānādumacchādana selakūlaṃ (sya1ed, sya2ed); nānādumacchadanaṃ selakūṭaṃ (pts-vp-pli1); nānādumasañchannaṃ selakūlaṃ (mr)"><i>Nānādumacchādanaṃ selakūlaṃ;</i></a><br>
<a><i>Taṃ me piyo uttari vassakāle,</i></a><br>
<a><i>Mamañca maññaṃ anubandhatīti.</i></a></p>
<p><a data-ref="sc11, ms22J_3055, msdiv196"><i>Ahañca aṅkolakamocināmi,</i></a><br>
<a><i>Atimuttakaṃ sattaliyothikañca;</i></a><br>
<a><i>‘Piyo ca me hehiti mālabhārī,</i></a><br>
<a><i>Ahañca naṃ mālinī ajjhupessaṃ’.</i></a></p>
<p><a data-ref="sc12, ms22J_3056, msdiv197"><i>Ahañcidaṃ kuravakamocināmi,</i></a><br>
<a data-var="pāṭalisindhuvārakā → … sindhuvāritā (sya1ed, sya2ed, mr); … sinduvāritā (pts-vp-pli1)"><i>Uddālakā pāṭalisindhuvārakā;</i></a><br>
<a><i>‘Piyo ca me hehiti mālabhārī,</i></a><br>
<a><i>Ahañca naṃ mālinī ajjhupessaṃ’.</i></a></p>
<p><a data-ref="sc13, ms22J_3057, msdiv198"><i>Ahañca sālassa supupphitassa,</i></a><br>
<a><i>Oceyya pupphāni karomi mālaṃ;</i></a><br>
<a><i>‘Piyo ca me hehiti mālabhārī,</i></a><br>
<a><i>Ahañca naṃ mālinī ajjhupessaṃ’.</i></a></p>
<p><a data-ref="sc14, ms22J_3058, msdiv199"><i>Ahañca sālassa supupphitassa,</i></a><br>
<a><i>Oceyya pupphāni karomi bhāraṃ;</i></a><br>
<a><i>Idañca no hehiti santharatthaṃ,</i></a><br>
<a data-var="Yatthajjimaṃ → yatthajjamaṃ (bj, pts-vp-pli1) | viharissāma → viharissāmu (pts-vp-pli1)"><i>Yatthajjimaṃ viharissāma rattiṃ.</i></a></p>
<p><a data-var="agaḷuṃ → aggalu (sya1ed, sya2ed, mr); akaluṃ (pts-vp-pli1)" data-ref="sc15, ms22J_3059, msdiv200"><i>Ahañca kho agaḷuṃ candanañca,</i></a><br>
<a><i>Silāya piṃsāmi pamattarūpā;</i></a><br>
<a><i>‘Piyo ca me hehiti rositaṅgo,</i></a><br>
<a><i>Ahañca naṃ rositā ajjhupessaṃ’.</i></a></p>
<p><a data-ref="sc16, pts-vp-pli4.441, ms22J_3060, msdiv201"><i>Athāgamā salilaṃ sīghasotaṃ,</i></a><br>
<a><i>Nudaṃ sāle salaḷe kaṇṇikāre;</i></a><br>
<a data-var="Āpūratha → apūratha (bj, pts-vp-pli1); āpūrathe (sya1ed, sya2ed)"><i>Āpūratha tena muhuttakena,</i></a><br>
<a><i>Sāyaṃ nadī āsi mayā suduttarā.</i></a></p>
<p><a data-ref="sc17, ms22J_3061, msdiv202"><i>Ubhosu tīresu mayaṃ tadā ṭhitā,</i></a><br>
<a><i>Sampassantā ubhayo aññamaññaṃ;</i></a><br>
<a><i>Sakimpi rodāma sakiṃ hasāma,</i></a><br>
<a data-var="āgamā → agamā (bj, sya1ed, sya2ed, pts-vp-pli1)"><i>Kicchena no āgamā saṃvarī sā.</i></a></p>
<p><a data-var="Pātova → pāto ca (bj, sya1ed, sya2ed, pts-vp-pli1)" data-ref="sc18, ms22J_3062, msdiv203"><i>Pātova kho uggate sūriyamhi,</i></a><br>
<a><i>Catukkaṃ nadiṃ uttariyāna ludda;</i></a><br>
<a><i>Āliṅgiyā aññamaññaṃ mayaṃ ubho,</i></a><br>
<a><i>Sakimpi rodāma sakiṃ hasāma.</i></a></p>
<p><a data-ref="sc19, ms22J_3063, msdiv204"><i>Tīhūnakaṃ sattasatāni ludda,</i></a><br>
<a><i>Yamidha mayaṃ vippavasimha pubbe;</i></a><br>
<a data-var="Vassekimaṃ → vāsekimaṃ (bj, pts-vp-pli1)"><i>Vassekimaṃ jīvitaṃ bhūmipāla,</i></a><br>
<a><i>Ko nīdha kantāya vinā vaseyya”.</i></a></p>
<p><a data-ref="sc20, ms22J_3064, msdiv205"><i>“Āyuñca vo kīvatako nu samma,</i></a><br>
<a><i>Sacepi jānātha vadetha āyuṃ;</i></a><br>
<a><i>Anussavā vuḍḍhato āgamā vā,</i></a><br>
<a><i>Akkhātha me taṃ avikampamānā”.</i></a></p>
<p><a data-ref="sc21, ms22J_3065, msdiv206"><i>“Āyuñca no vassasahassaṃ ludda,</i></a><br>
<a><i>Na cantarā pāpako atthi rogo;</i></a><br>
<a data-var="Appañca → appaṃva (sya1ed, sya2ed, mr)"><i>Appañca dukkhaṃ sukhameva bhiyyo,</i></a><br>
<a><i>Avītarāgā vijahāma jīvitaṃ”.</i></a></p>
<p><a data-ref="sc22, pts-vp-pli4.443, ms22J_3066, msdiv207"><i>“Idañca sutvāna amānusānaṃ,</i></a><br>
<a><i>Bhallātiyo ittara jīvitanti;</i></a><br>
<a><i>Nivattatha na migavaṃ acari,</i></a><br>
<a><i>Adāsi dānāni abhuñji bhoge.</i></a></p>
<p><a data-ref="sc23, ms22J_3067, msdiv208"><i>Idañca sutvāna amānusānaṃ,</i></a><br>
<a><i>Sammodatha mā kalahaṃ akattha;</i></a><br>
<a><i>Mā vo tapī attakammāparādho,</i></a><br>
<a><i>Yathāpi te kimpurisekarattaṃ.</i></a></p>
<p><a data-ref="sc24, ms22J_3068, msdiv209"><i>Idañca sutvāna amānusānaṃ,</i></a><br>
<a><i>Sammodatha mā vivādaṃ akattha;</i></a><br>
<a><i>Mā vo tapī attakammāparādho,</i></a><br>
<a><i>Yathāpi te kimpurisekarattaṃ”.</i></a></p>
<p><a data-var="Vividhaṃ → vividha (bj, sya1ed, sya2ed)" data-ref="sc25, ms22J_3069, msdiv210"><i>“Vividhaṃ adhimanā suṇomahaṃ,</i></a><br>
<a><i>Vacanapathaṃ tava atthasaṃhitaṃ;</i></a><br>
<a data-var="Muñcaṃ → muñca (bj, pts-vp-pli1)"><i>Muñcaṃ giraṃ nudaseva me daraṃ,</i></a><br>
<a><i>Samaṇa sukhāvaha jīva me ciran”ti.</i></a></p>
</blockquote>
<p class="endsutta"><a data-var="Bhallātiyajātakaṃ → bhallāṭiyajātakaṃ (bj, pts-vp-pli1)" data-ref="sc26, ms22J_3070"><i>Bhallātiyajātakaṃ aṭṭhamaṃ.</i></a></p>
</article>
</section>
</div>
</body>
</html>
