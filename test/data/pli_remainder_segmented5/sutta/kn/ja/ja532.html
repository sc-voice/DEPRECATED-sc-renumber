<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja532">
<article>
<div class="hgroup">
<p class="division"><a><i>Jātaka</i></a></p>
<p><a><i>Sattatinipāta</i></a></p>
<p><a><i>Kusavagga</i></a></p>
<h1><a><i>2. Soṇanandajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.317, ms23J_675, msdiv92"><i>“Devatā nusi gandhabbo,</i></a><br>
<a data-var="adu → ādu (bj); ādū (sya1ed, sya2ed)"><i>adu sakko purindado;</i></a><br>
<a><i>Manussabhūto iddhimā,</i></a><br>
<a><i>kathaṃ jānemu taṃ mayaṃ”.</i></a></p>
<p><a data-ref="sc2, ms23J_676, msdiv93"><i>“Nāpi devo na gandhabbo,</i></a><br>
<a><i>nāpi sakko purindado;</i></a><br>
<a><i>Manussabhūto iddhimā,</i></a><br>
<a data-var="bhāradha → bhārata (bj); bhāratha (sya1ed, sya2ed); bhāratāti (pts-vp-pli1); bhārabha (mr)"><i>evaṃ jānāhi bhāradha”.</i></a></p>
<p><a data-var="bhoto → bhotā (bj, pts-vp-pli1)" data-ref="sc3, ms23J_677, msdiv94"><i>“Katarūpamidaṃ bhoto,</i></a><br>
<a><i>veyyāvaccaṃ anappakaṃ;</i></a><br>
<a><i>Devamhi vassamānamhi,</i></a><br>
<a><i>anovassaṃ bhavaṃ akā.</i></a></p>
<p><a data-ref="sc4, ms23J_678, msdiv95"><i>Tato vātātape ghore,</i></a><br>
<a><i>sītacchāyaṃ bhavaṃ akā;</i></a><br>
<a data-var="amittamajjhesu → amittamajjhe ca (bj)"><i>Tato amittamajjhesu,</i></a><br>
<a><i>saratāṇaṃ bhavaṃ akā.</i></a></p>
<p><a data-ref="sc5, ms23J_679, msdiv96"><i>Tato phītāni raṭṭhāni,</i></a><br>
<a><i>vasino te bhavaṃ akā;</i></a><br>
<a><i>Tato ekasataṃ khatye,</i></a><br>
<a data-var="anuyante → anuyutte (pts-vp-pli1)"><i>anuyante bhavaṃ akā.</i></a></p>
<p><a data-ref="sc6, ms23J_680, msdiv97"><i>Patītāssu mayaṃ bhoto,</i></a><br>
<a data-var="Vada taṃ → vara taṃ (bj, sya1ed, sya2ed, pts-vp-pli1) | bhañjamicchasi → bhaññamicchasi (bj, pts-vp-pli1); bhuñjamicchasi (sya1ed, sya2ed, mr)"><i>Vada taṃ bhañjamicchasi;</i></a><br>
<a><i>Hatthiyānaṃ assarathaṃ,</i></a><br>
<a><i>Nāriyo ca alaṅkatā;</i></a><br>
<a><i>Nivesanāni rammāni,</i></a><br>
<a><i>Mayaṃ bhoto dadāmase.</i></a></p>
<p><a data-var="Atha vaṅge → atha vā aṅge (bj, pts-vp-pli1)" data-ref="sc7, ms23J_681, msdiv98"><i>Atha vaṅge vā magadhe,</i></a><br>
<a><i>mayaṃ bhoto dadāmase;</i></a><br>
<a data-var="assakāvantī → assakāvantiṃ (bj, sya1ed, sya2ed, pts-vp-pli1)"><i>Atha vā assakāvantī,</i></a><br>
<a><i>sumanā damma te mayaṃ.</i></a></p>
<p><a data-ref="sc8, ms23J_682, msdiv99"><i>Upaḍḍhaṃ vāpi rajjassa,</i></a><br>
<a><i>mayaṃ bhoto dadāmase;</i></a><br>
<a><i>Sace te attho rajjena,</i></a><br>
<a><i>anusāsa yadicchasi”.</i></a></p>
<p><a data-ref="sc9, pts-vp-pli5.318, ms23J_683, msdiv100"><i>“Na me atthopi rajjena,</i></a><br>
<a><i>nagarena dhanena vā;</i></a><br>
<a><i>Athopi janapadena,</i></a><br>
<a><i>attho mayhaṃ na vijjati.</i></a></p>
<p><a data-ref="sc10, ms23J_684, msdiv101"><i>Bhotova raṭṭhe vijite,</i></a><br>
<a><i>araññe atthi assamo;</i></a><br>
<a><i>Pitā mayhaṃ janettī ca,</i></a><br>
<a><i>ubho sammanti assame.</i></a></p>
<p><a data-var="Tesāhaṃ → tesvahaṃ (mr)" data-ref="sc11, ms23J_685, msdiv102"><i>Tesāhaṃ pubbācariyesu,</i></a><br>
<a><i>Puññaṃ na labhāmi kātave;</i></a><br>
<a><i>Bhavantaṃ ajjhāvaraṃ katvā,</i></a><br>
<a data-var="Soṇaṃ → sonaṃ (pts-vp-pli1)"><i>Soṇaṃ yācemu saṃvaraṃ”.</i></a></p>
<p><a data-ref="sc12, ms23J_686, msdiv103"><i>“Karomi te taṃ vacanaṃ,</i></a><br>
<a><i>yaṃ maṃ bhaṇasi brāhmaṇa;</i></a><br>
<a><i>Etañca kho no akkhāhi,</i></a><br>
<a><i>kīvanto hontu yācakā”.</i></a></p>
<p><a data-ref="sc13, pts-vp-pli5.319, ms23J_687, msdiv104"><i>“Parosataṃ jānapadā,</i></a><br>
<a><i>mahāsālā ca brāhmaṇā;</i></a><br>
<a><i>Ime ca khattiyā sabbe,</i></a><br>
<a><i>abhijātā yasassino;</i></a><br>
<a><i>Bhavañca rājā manojo,</i></a><br>
<a><i>alaṃ hessanti yācakā”.</i></a></p>
<p><a data-ref="sc14, ms23J_688, msdiv105"><i>“Hatthī asse ca yojentu,</i></a><br>
<a data-var="sārathi → naṃ rathi (pts-vp-pli1)"><i>rathaṃ sannayha sārathi;</i></a><br>
<a><i>Ābandhanāni gaṇhātha,</i></a><br>
<a data-var="pādāsussārayaddhaje → pādesussārayaṃ dhaje (bj); pādāsussārayaṃ dhaje (pts-vp-pli1)"><i>pādāsussārayaddhaje;</i></a><br>
<a><i>Assamaṃ taṃ gamissāmi,</i></a><br>
<a><i>yattha sammati kosiyo”.</i></a></p>
<p><a data-ref="sc15, ms23J_689, msdiv106"><i>Tato ca rājā pāyāsi,</i></a><br>
<a><i>senāya caturaṅginī;</i></a><br>
<a><i>Agamā assamaṃ rammaṃ,</i></a><br>
<a><i>yattha sammati kosiyo.</i></a></p>
<p><a data-var="Kassa kādambayo → kassa kādambamayo (mr)" data-ref="sc16, pts-vp-pli5.320, ms23J_690, msdiv107"><i>“Kassa kādambayo kājo,</i></a><br>
<a><i>vehāsaṃ caturaṅgulaṃ;</i></a><br>
<a><i>Aṃsaṃ asamphusaṃ eti,</i></a><br>
<a data-var="udahārāya → udahārassa (bj, sya1ed, sya2ed, pts-vp-pli1)"><i>udahārāya gacchato”.</i></a></p>
<p><a data-ref="sc17, ms23J_691, msdiv108"><i>“Ahaṃ soṇo mahārāja,</i></a><br>
<a data-var="sahitabbato → sahitaṃ vato (pts-vp-pli1)"><i>tāpaso sahitabbato;</i></a><br>
<a><i>Bharāmi mātāpitaro,</i></a><br>
<a><i>rattindivamatandito.</i></a></p>
<p><a data-ref="sc18, ms23J_692, msdiv109"><i>Vane phalañca mūlañca,</i></a><br>
<a><i>āharitvā disampati;</i></a><br>
<a><i>Posemi mātāpitaro,</i></a><br>
<a><i>pubbe katamanussaraṃ”.</i></a></p>
<p><a data-ref="sc19, ms23J_693, msdiv110"><i>“Icchāma assamaṃ gantuṃ,</i></a><br>
<a><i>yattha sammati kosiyo;</i></a><br>
<a><i>Maggaṃ no soṇa akkhāhi,</i></a><br>
<a><i>yena gacchemu assamaṃ”.</i></a></p>
<p><a data-ref="sc20, ms23J_694, msdiv111"><i>“Ayaṃ ekapadī rāja,</i></a><br>
<a data-var="yenetaṃ → yena taṃ (mr)"><i>yenetaṃ meghasannibhaṃ;</i></a><br>
<a><i>Koviḷārehi sañchannaṃ,</i></a><br>
<a><i>ettha sammati kosiyo”.</i></a></p>
<p><a data-ref="sc21, ms23J_695, msdiv112"><i>Idaṃ vatvāna pakkāmi,</i></a><br>
<a><i>taramāno mahāisi;</i></a><br>
<a><i>Vehāse antalikkhasmiṃ,</i></a><br>
<a><i>anusāsitvāna khattiye.</i></a></p>
<p><a data-ref="sc22, ms23J_696, msdiv113"><i>Assamaṃ parimajjitvā,</i></a><br>
<a data-var="paññāpetvāna → paññapetvāna (sya1ed, sya2ed)"><i>paññāpetvāna āsanaṃ;</i></a><br>
<a><i>Paṇṇasālaṃ pavisitvā,</i></a><br>
<a><i>pitaraṃ paṭibodhayi.</i></a></p>
<p><a data-ref="sc23, ms23J_697, msdiv114"><i>“Ime āyanti rājāno,</i></a><br>
<a><i>abhijātā yasassino;</i></a><br>
<a><i>Assamā nikkhamitvāna,</i></a><br>
<a data-var="nisīda tvaṃ → nisīdāhi (bj)"><i>nisīda tvaṃ mahāise”.</i></a></p>
<p><a data-ref="sc24, ms23J_698, msdiv115"><i>Tassa taṃ vacanaṃ sutvā,</i></a><br>
<a><i>taramāno mahāisi;</i></a><br>
<a><i>Assamā nikkhamitvāna,</i></a><br>
<a><i>sadvāramhi upāvisi.</i></a></p>
<p><a data-ref="sc25, pts-vp-pli5.322, ms23J_699, msdiv116"><i>Tañca disvāna āyantaṃ,</i></a><br>
<a><i>jalantaṃriva tejasā;</i></a><br>
<a><i>Khatyasaṅghaparibyūḷhaṃ,</i></a><br>
<a><i>kosiyo etadabravi.</i></a></p>
<p><a data-var="Kassa bherī mudiṅgā ca → mutiṅgā ca (pts-vp-pli1)" data-ref="sc26, ms23J_700, msdiv117"><i>Kassa bherī mudiṅgā ca,</i></a><br>
<a data-var="paṇavadindimā → … deṇḍimā (bj, pts-vp-pli1)"><i>saṅkhā paṇavadindimā;</i></a><br>
<a><i>Purato paṭipannāni,</i></a><br>
<a><i>hāsayantā rathesabhaṃ.</i></a></p>
<p><a data-ref="sc27, ms23J_701, msdiv118"><i>Kassa kañcanapaṭṭena,</i></a><br>
<a><i>puthunā vijjuvaṇṇinā;</i></a><br>
<a><i>Yuvā kalāpasannaddho,</i></a><br>
<a><i>ko eti siriyā jalaṃ.</i></a></p>
<p><a data-ref="sc28, ms23J_702, msdiv119"><i>Ukkāmukhapahaṭṭhaṃva,</i></a><br>
<a><i>khadiraṅgārasannibhaṃ;</i></a><br>
<a><i>Mukhañca rucirā bhāti,</i></a><br>
<a><i>ko eti siriyā jalaṃ.</i></a></p>
<p><a data-ref="sc29, ms23J_703, msdiv120"><i>Kassa paggahitaṃ chattaṃ,</i></a><br>
<a><i>sasalākaṃ manoramaṃ;</i></a><br>
<a><i>Ādiccaraṃsāvaraṇaṃ,</i></a><br>
<a><i>ko eti siriyā jalaṃ.</i></a></p>
<p><a data-ref="sc30, ms23J_704, msdiv121"><i>Kassa aṅgaṃ pariggayha,</i></a><br>
<a><i>vāḷabījanimuttamaṃ;</i></a><br>
<a data-var="varapuññassa → varapaññassa (bj, pts-vp-pli1)"><i>Caranti varapuññassa,</i></a><br>
<a><i>hatthikkhandhena āyato.</i></a></p>
<p><a data-ref="sc31, ms23J_705, msdiv122"><i>Kassa setāni chattāni,</i></a><br>
<a><i>ājānīyā ca vammitā;</i></a><br>
<a data-var="parikīrenti → parikīranti (bj); parikiranti (sya1ed, sya2ed, pts-vp-pli1)"><i>Samantā parikīrenti,</i></a><br>
<a><i>ko eti siriyā jalaṃ.</i></a></p>
<p><a data-ref="sc32, ms23J_706, msdiv123"><i>Kassa ekasataṃ khatyā,</i></a><br>
<a data-var="anuyantā → anuyuttā (pts-vp-pli1)"><i>anuyantā yasassino;</i></a><br>
<a><i>Samantānupariyanti,</i></a><br>
<a><i>ko eti siriyā jalaṃ.</i></a></p>
<p><a data-var="Hatthi assaratha patti → hatthī assā rathā patti (bj)" data-ref="sc33, ms23J_707, msdiv124"><i>Hatthi assaratha patti,</i></a><br>
<a><i>senā ca caturaṅginī;</i></a><br>
<a data-var="Samantānupariyanti → samantā anupariyanti (bj, sya1ed, sya2ed); samantā anupariyāti (pts-vp-pli1)"><i>Samantānupariyanti,</i></a><br>
<a><i>ko eti siriyā jalaṃ.</i></a></p>
<p><a data-ref="sc34, ms23J_708, msdiv125"><i>Kassesā mahatī senā,</i></a><br>
<a><i>piṭṭhito anuvattati;</i></a><br>
<a data-var="Akkhobhaṇī → akkhobhanī (bj); akkhobhinī (sya1ed, sya2ed)"><i>Akkhobhaṇī apariyantā,</i></a><br>
<a><i>sāgarasseva ūmiyo.</i></a></p>
<p><a data-var="Rājābhirājā → rājādhirājā (mr)" data-ref="sc35, ms23J_709, msdiv126"><i>Rājābhirājā manojo,</i></a><br>
<a><i>indova jayataṃ pati;</i></a><br>
<a><i>Nandassajjhāvaraṃ eti,</i></a><br>
<a><i>assamaṃ brahmacārinaṃ.</i></a></p>
<p><a data-ref="sc36, ms23J_710, msdiv127"><i>Tassesā mahatī senā,</i></a><br>
<a><i>piṭṭhito anuvattati;</i></a><br>
<a><i>Akkhobhaṇī apariyantā,</i></a><br>
<a><i>sāgarasseva ūmiyo.</i></a></p>
<p><a data-ref="sc37, pts-vp-pli5.323, ms23J_711, msdiv128"><i>Anulittā candanena,</i></a><br>
<a data-var="kāsikuttamadhārino → kāsikavatthadhārino (pts-vp-pli1)"><i>kāsikuttamadhārino;</i></a><br>
<a><i>Sabbe pañjalikā hutvā,</i></a><br>
<a><i>isīnaṃ ajjhupāgamuṃ.</i></a></p>
<p><a data-ref="sc38, ms23J_712, msdiv129"><i>“Kacci nu bhoto kusalaṃ,</i></a><br>
<a><i>kacci bhoto anāmayaṃ;</i></a><br>
<a><i>Kacci uñchena yāpetha,</i></a><br>
<a><i>kacci mūlaphalā bahū.</i></a></p>
<p><a data-ref="sc39, ms23J_713, msdiv130"><i>Kacci ḍaṃsā makasā ca,</i></a><br>
<a data-var="sarīsapā → siriṃsapā (bj, sya1ed, sya2ed, pts-vp-pli1)"><i>appameva sarīsapā;</i></a><br>
<a><i>Vane vāḷamigākiṇṇe,</i></a><br>
<a><i>kacci hiṃsā na vijjati”.</i></a></p>
<p><a data-ref="sc40, ms23J_714, msdiv131"><i>“Kusalañceva no rāja,</i></a><br>
<a><i>atho rāja anāmayaṃ;</i></a><br>
<a><i>Atho uñchena yāpema,</i></a><br>
<a><i>atho mūlaphalā bahū.</i></a></p>
<p><a data-var="Atho ḍaṃsā makasā ca → ḍaṃsā ca makasā (bj); ḍaṃsā ca makasā ca (pts-vp-pli1)" data-ref="sc41, ms23J_715, msdiv132"><i>Atho ḍaṃsā makasā ca,</i></a><br>
<a data-var="sarīsapā → siriṃsapā (bj, sya1ed, sya2ed, pts-vp-pli1)"><i>appameva sarīsapā;</i></a><br>
<a><i>Vane vāḷamigākiṇṇe,</i></a><br>
<a data-var="mayhaṃ → amhaṃ (bj, pts-vp-pli1)"><i>hiṃsā mayhaṃ na vijjati.</i></a></p>
<p><a data-ref="sc42, ms23J_716, msdiv133"><i>Bahūni vassapūgāni,</i></a><br>
<a data-var="sammataṃ → vasato (bj)"><i>assame sammataṃ idha;</i></a><br>
<a><i>Nābhijānāmi uppannaṃ,</i></a><br>
<a><i>ābādhaṃ amanoramaṃ.</i></a></p>
<p><a data-ref="sc43, ms23J_717, msdiv134"><i>Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a><i>Issarosi anuppatto,</i></a><br>
<a><i>yaṃ idhatthi pavedaya.</i></a></p>
<p><a data-ref="sc44, pts-vp-pli5.324, ms23J_718, msdiv135"><i>Tindukāni piyālāni,</i></a><br>
<a data-var="kāsumāriyo → kāsamāriyo (bj, sya1ed, sya2ed)"><i>madhuke kāsumāriyo;</i></a><br>
<a><i>Phalāni khuddakappāni,</i></a><br>
<a><i>bhuñja rāja varaṃ varaṃ.</i></a></p>
<p><a data-ref="sc45, ms23J_719, msdiv136"><i>Idampi pānīyaṃ sītaṃ,</i></a><br>
<a><i>ābhataṃ girigabbharā;</i></a><br>
<a><i>Tato piva mahārāja,</i></a><br>
<a><i>sace tvaṃ abhikaṅkhasi”.</i></a></p>
<p><a data-ref="sc46, ms23J_720, msdiv137"><i>“Paṭiggahitaṃ yaṃ dinnaṃ,</i></a><br>
<a><i>sabbassa agghiyaṃ kataṃ;</i></a><br>
<a><i>Nandassāpi nisāmetha,</i></a><br>
<a data-var="so → yaṃ (bj); yaṃ so (pts-vp-pli1)"><i>vacanaṃ so pavakkhati.</i></a></p>
<p><a data-ref="sc47, ms23J_721, msdiv138"><i>Ajjhāvaramhā nandassa,</i></a><br>
<a><i>bhoto santikamāgatā;</i></a><br>
<a data-var="Suṇātu → suṇātu me (bj, sya1ed, sya2ed)"><i>Suṇātu bhavaṃ vacanaṃ,</i></a><br>
<a><i>nandassa parisāya ca”.</i></a></p>
<p><a data-var="jānapadā → janapadā (pts-vp-pli1)" data-ref="sc48, ms23J_722, msdiv139"><i>“Parosataṃ jānapadā,</i></a><br>
<a><i>mahāsālā ca brāhmaṇā;</i></a><br>
<a><i>Ime ca khattiyā sabbe,</i></a><br>
<a><i>abhijātā yasassino;</i></a><br>
<a><i>Bhavañca rājā manojo,</i></a><br>
<a><i>anumaññantu me vaco.</i></a></p>
<p><a data-var="ca santi → ye vasanti (bj); ye hi santi (pts-vp-pli1)" data-ref="sc49, ms23J_723, msdiv140"><i>Ye ca santi samītāro,</i></a><br>
<a><i>yakkhāni idha massame;</i></a><br>
<a><i>Araññe bhūtabhabyāni,</i></a><br>
<a><i>suṇantu vacanaṃ mama.</i></a></p>
<p><a data-ref="sc50, ms23J_724, msdiv141"><i>Namo katvāna bhūtānaṃ,</i></a><br>
<a><i>isiṃ vakkhāmi subbataṃ;</i></a><br>
<a><i>So tyāhaṃ dakkhiṇā bāhu,</i></a><br>
<a><i>tava kosiya sammato.</i></a></p>
<p><a data-ref="sc51, ms23J_725, msdiv142"><i>Pitaraṃ me janettiñca,</i></a><br>
<a><i>bhattukāmassa me sato;</i></a><br>
<a><i>Vīra puññamidaṃ ṭhānaṃ,</i></a><br>
<a><i>mā maṃ kosiya vāraya.</i></a></p>
<p><a data-ref="sc52, pts-vp-pli5.325, ms23J_726, msdiv143"><i>Sabbhi hetaṃ upaññātaṃ,</i></a><br>
<a><i>mametaṃ upanissaja;</i></a><br>
<a><i>Uṭṭhānapāricariyāya,</i></a><br>
<a><i>dīgharattaṃ tayā kataṃ;</i></a><br>
<a><i>Mātāpitūsu puññāni,</i></a><br>
<a><i>mama lokadado bhava.</i></a></p>
<p><a data-ref="sc53, ms23J_727, msdiv144"><i>Tatheva santi manujā,</i></a><br>
<a><i>dhamme dhammapadaṃ vidū;</i></a><br>
<a><i>Maggo saggassa lokassa,</i></a><br>
<a><i>yathā jānāsi tvaṃ ise.</i></a></p>
<p><a data-ref="sc54, ms23J_728, msdiv145"><i>Uṭṭhānapāricariyāya,</i></a><br>
<a><i>mātāpitusukhāvahaṃ;</i></a><br>
<a><i>Taṃ maṃ puññā nivāreti,</i></a><br>
<a><i>ariyamaggāvaro naro”.</i></a></p>
<p><a data-ref="sc55, pts-vp-pli5.326, ms23J_729, msdiv146"><i>“Suṇantu bhonto vacanaṃ,</i></a><br>
<a><i>bhāturajjhāvarā mama;</i></a><br>
<a><i>Kulavaṃsaṃ mahārāja,</i></a><br>
<a><i>porāṇaṃ parihāpayaṃ;</i></a><br>
<a data-var="jeṭṭhesu → yo jeṭṭho (bj)"><i>Adhammacārī jeṭṭhesu,</i></a><br>
<a data-var="sopapajjati → so upapajjati (bj, sya1ed, sya2ed, pts-vp-pli1)"><i>nirayaṃ sopapajjati.</i></a></p>
<p><a data-ref="sc56, ms23J_730, msdiv147"><i>Ye ca dhammassa kusalā,</i></a><br>
<a><i>porāṇassa disampati;</i></a><br>
<a><i>Cārittena ca sampannā,</i></a><br>
<a><i>na te gacchanti duggatiṃ.</i></a></p>
<p><a data-ref="sc57, ms23J_731, msdiv148"><i>Mātā pitā ca bhātā ca,</i></a><br>
<a><i>bhaginī ñātibandhavā;</i></a><br>
<a><i>Sabbe jeṭṭhassa te bhārā,</i></a><br>
<a data-var="bhāradha → bhārata (bj, pts-vp-pli1); bhāratha (sya1ed, sya2ed)"><i>evaṃ jānāhi bhāradha.</i></a></p>
<p><a data-ref="sc58, ms23J_732, msdiv149"><i>Ādiyitvā garuṃ bhāraṃ,</i></a><br>
<a><i>nāviko viya ussahe;</i></a><br>
<a><i>Dhammañca nappamajjāmi,</i></a><br>
<a><i>jeṭṭho casmi rathesabha”.</i></a></p>
<p><a data-var="Adhigamā → adhigatamhā (bj, sya1ed, sya2ed); adhigatamha (pts-vp-pli1)" data-ref="sc59, ms23J_733, msdiv150"><i>“Adhigamā tame ñāṇaṃ,</i></a><br>
<a><i>Jālaṃva jātavedato;</i></a><br>
<a><i>Evameva no bhavaṃ dhammaṃ,</i></a><br>
<a><i>Kosiyo pavidaṃsayi.</i></a></p>
<p><a data-ref="sc60, ms23J_734, msdiv151"><i>Yathā udayamādicco,</i></a><br>
<a><i>Vāsudevo pabhaṅkaro;</i></a><br>
<a><i>Pāṇīnaṃ pavidaṃseti,</i></a><br>
<a><i>Rūpaṃ kalyāṇapāpakaṃ;</i></a><br>
<a><i>Evameva no bhavaṃ dhammaṃ,</i></a><br>
<a><i>Kosiyo pavidaṃsayi”.</i></a></p>
<p><a data-ref="sc61, pts-vp-pli5.327, ms23J_735, msdiv152"><i>“Evaṃ me yācamānassa,</i></a><br>
<a><i>añjaliṃ nāvabujjhatha;</i></a><br>
<a data-var="Tava paddhacaro → tava paṭṭhacaro (sya1ed, sya2ed); tava baddhañcaro (pts-vp-pli1); tavupaṭṭhacaro (mr)"><i>Tava paddhacaro hessaṃ,</i></a><br>
<a><i>vuṭṭhito paricārako”.</i></a></p>
<p><a data-var="vijānāsi → pajānāsi (bj)" data-ref="sc62, ms23J_736, msdiv153"><i>“Addhā nanda vijānāsi,</i></a><br>
<a><i>Saddhammaṃ sabbhi desitaṃ;</i></a><br>
<a><i>Ariyo ariyasamācāro,</i></a><br>
<a><i>Bāḷhaṃ tvaṃ mama ruccasi.</i></a></p>
<p><a data-ref="sc63, ms23J_737, msdiv154"><i>Bhavantaṃ vadāmi bhotiñca,</i></a><br>
<a><i>suṇātha vacanaṃ mama;</i></a><br>
<a data-var="bhāramato → bhāramatto (bj, sya1ed, sya2ed)"><i>Nāyaṃ bhāro bhāramato,</i></a><br>
<a><i>ahu mayhaṃ kudācanaṃ.</i></a></p>
<p><a data-ref="sc64, ms23J_738, msdiv155"><i>Taṃ maṃ upaṭṭhitaṃ santaṃ,</i></a><br>
<a><i>mātāpitusukhāvahaṃ;</i></a><br>
<a><i>Nando ajjhāvaraṃ katvā,</i></a><br>
<a><i>upaṭṭhānāya yācati.</i></a></p>
<p><a data-ref="sc65, pts-vp-pli5.328, ms23J_739, msdiv156"><i>Yo ve icchati kāmena,</i></a><br>
<a><i>santānaṃ brahmacārinaṃ;</i></a><br>
<a data-var="varatha eko → vadatha eke (pts-vp-pli1)"><i>Nandaṃ vo varatha eko,</i></a><br>
<a><i>kaṃ nando upatiṭṭhatu”.</i></a></p>
<p><a data-ref="sc66, ms23J_740, msdiv157"><i>“Tayā tāta anuññātā,</i></a><br>
<a><i>soṇa taṃ nissitā mayaṃ;</i></a><br>
<a data-var="Upaghātuṃ → upaghāyituṃ (bj)"><i>Upaghātuṃ labhe nandaṃ,</i></a><br>
<a><i>muddhani brahmacārinaṃ.</i></a></p>
<p><a data-ref="sc67, ms23J_741, msdiv158"><i>Assatthasseva taruṇaṃ,</i></a><br>
<a><i>pavāḷaṃ māluteritaṃ;</i></a><br>
<a><i>Cirassaṃ nandaṃ disvāna,</i></a><br>
<a><i>hadayaṃ me pavedhati.</i></a></p>
<p><a data-var="supine → suppante (sya1ed, sya2ed, pts-vp-pli1)" data-ref="sc68, ms23J_742, msdiv159"><i>Yadā suttāpi supine,</i></a><br>
<a><i>nandaṃ passāmi āgataṃ;</i></a><br>
<a><i>Udaggā sumanā homi,</i></a><br>
<a><i>nando no āgato ayaṃ.</i></a></p>
<p><a data-ref="sc69, ms23J_743, msdiv160"><i>Yadā ca paṭibujjhitvā,</i></a><br>
<a><i>nandaṃ passāmi nāgataṃ;</i></a><br>
<a><i>Bhiyyo āvisatī soko,</i></a><br>
<a><i>domanassañcanappakaṃ.</i></a></p>
<p><a data-ref="sc70, pts-vp-pli5.329, ms23J_744, msdiv161"><i>Sāhaṃ ajja cirassampi,</i></a><br>
<a><i>nandaṃ passāmi āgataṃ;</i></a><br>
<a data-var="Bhattucca → bhattu ca (bj, sya1ed, sya2ed); bhattuñca (mr)"><i>Bhattucca mayhañca piyo,</i></a><br>
<a><i>nando no pāvisī gharaṃ.</i></a></p>
<p><a data-ref="sc71, ms23J_745, msdiv162"><i>Pitupi nando suppiyo,</i></a><br>
<a data-var="nappavase → pāvisī (pts-vp-pli1) | gharā → gharaṃ (sya1ed, sya2ed, pts-vp-pli1, mr)"><i>Yaṃ nando nappavase gharā;</i></a><br>
<a><i>Labhatū tāta nando taṃ,</i></a><br>
<a><i>Maṃ nando upatiṭṭhatu”.</i></a></p>
<p><a data-ref="sc72, ms23J_746, msdiv163"><i>“Anukampikā patiṭṭhā ca,</i></a><br>
<a><i>pubbe rasadadī ca no;</i></a><br>
<a><i>Maggo saggassa lokassa,</i></a><br>
<a><i>mātā taṃ varate ise.</i></a></p>
<p><a data-ref="sc73, ms23J_747, msdiv164"><i>Pubbe rasadadī gottī,</i></a><br>
<a><i>mātā puññūpasaṃhitā;</i></a><br>
<a><i>Maggo saggassa lokassa,</i></a><br>
<a><i>mātā taṃ varate ise”.</i></a></p>
<p><a data-ref="sc74, pts-vp-pli5.330, ms23J_748, msdiv165"><i>“Ākaṅkhamānā puttaphalaṃ,</i></a><br>
<a><i>devatāya namassati;</i></a><br>
<a><i>Nakkhattāni ca pucchati,</i></a><br>
<a><i>utusaṃvaccharāni ca.</i></a></p>
<p><a data-var="utumhi nhātāya → utusinātāya (bj, pts-vp-pli1); utusi nhātāya (sya1ed, sya2ed)" data-ref="sc75, ms23J_749, msdiv166"><i>Tassā utumhi nhātāya,</i></a><br>
<a data-var="gabbhassa vokkamo → gabbhassa'vakkamo (bj, sya1ed, sya2ed, pts-vp-pli1)"><i>hoti gabbhassa vokkamo;</i></a><br>
<a><i>Tena dohaḷinī hoti,</i></a><br>
<a><i>suhadā tena vuccati.</i></a></p>
<p><a data-ref="sc76, ms23J_750, msdiv167"><i>Saṃvaccharaṃ vā ūnaṃ vā,</i></a><br>
<a><i>pariharitvā vijāyati;</i></a><br>
<a><i>Tena sā janayantīti,</i></a><br>
<a data-var="janetti → janettī (bj, sya1ed, sya2ed, pts-vp-pli1)"><i>janetti tena vuccati.</i></a></p>
<p><a data-var="Thanakhīrena → thanakkhīrena (bj, sya1ed, sya2ed)" data-ref="sc77, ms23J_751, msdiv168"><i>Thanakhīrena gītena,</i></a><br>
<a data-var="aṅgapāvuraṇena → aṅgapāpuraṇena (bj, pts-vp-pli1)"><i>aṅgapāvuraṇena ca;</i></a><br>
<a data-var="puttaṃ → eva (pts-vp-pli1)"><i>Rodantaṃ puttaṃ toseti,</i></a><br>
<a><i>tosentī tena vuccati.</i></a></p>
<p><a data-ref="sc78, ms23J_752, msdiv169"><i>Tato vātātape ghore,</i></a><br>
<a><i>mamaṃ katvā udikkhati;</i></a><br>
<a><i>Dārakaṃ appajānantaṃ,</i></a><br>
<a><i>posentī tena vuccati.</i></a></p>
<p><a data-ref="sc79, ms23J_753, msdiv170"><i>Yañca mātudhanaṃ hoti,</i></a><br>
<a><i>yañca hoti pituddhanaṃ;</i></a><br>
<a><i>Ubhayampetassa gopeti,</i></a><br>
<a><i>api puttassa no siyā.</i></a></p>
<p><a data-ref="sc80, ms23J_754, msdiv171"><i>Evaṃ putta aduṃ putta,</i></a><br>
<a><i>iti mātā vihaññati;</i></a><br>
<a><i>Pamattaṃ paradāresu,</i></a><br>
<a><i>nisīthe pattayobbane;</i></a><br>
<a><i>Sāyaṃ puttaṃ anāyantaṃ,</i></a><br>
<a><i>iti mātā vihaññati.</i></a></p>
<p><a data-ref="sc81, ms23J_755, msdiv172"><i>Evaṃ kicchā bhato poso,</i></a><br>
<a><i>mātu aparicārako;</i></a><br>
<a><i>Mātari micchā caritvāna,</i></a><br>
<a><i>nirayaṃ sopapajjati.</i></a></p>
<p><a data-ref="sc82, ms23J_756, msdiv173"><i>Evaṃ kicchā bhato poso,</i></a><br>
<a><i>pitu aparicārako;</i></a><br>
<a><i>Pitari micchā caritvāna,</i></a><br>
<a><i>nirayaṃ sopapajjati.</i></a></p>
<p><a data-ref="sc83, ms23J_757, msdiv174"><i>Dhanāpi dhanakāmānaṃ,</i></a><br>
<a><i>Nassati iti me sutaṃ;</i></a><br>
<a><i>Mātaraṃ aparicaritvāna,</i></a><br>
<a><i>Kicchaṃ vā so nigacchati.</i></a></p>
<p><a data-ref="sc84, ms23J_758, msdiv175"><i>Dhanāpi dhanakāmānaṃ,</i></a><br>
<a><i>Nassati iti me sutaṃ;</i></a><br>
<a><i>Pitaraṃ aparicaritvāna,</i></a><br>
<a><i>Kicchaṃ vā so nigacchati.</i></a></p>
<p><a data-ref="sc85, ms23J_759, msdiv176"><i>Ānando ca pamodo ca,</i></a><br>
<a><i>sadā hasitakīḷitaṃ;</i></a><br>
<a><i>Mātaraṃ paricaritvāna,</i></a><br>
<a><i>labbhametaṃ vijānato.</i></a></p>
<p><a data-ref="sc86, ms23J_760, msdiv177"><i>Ānando ca pamodo ca,</i></a><br>
<a><i>sadā hasitakīḷitaṃ;</i></a><br>
<a><i>Pitaraṃ paricaritvāna,</i></a><br>
<a><i>labbhametaṃ vijānato.</i></a></p>
<p><a data-var="piyavācā ca → piyavācañca (sya1ed, sya2ed); peyyavāsañ ca (pts-vp-pli1); peyyavajjañca (csp1ed)" data-ref="sc87, ms23J_761, msdiv178"><i>Dānañca piyavācā ca,</i></a><br>
<a><i>atthacariyā ca yā idha;</i></a><br>
<a data-var="Samānattatā → samānattā (pts-vp-pli1)"><i>Samānattatā ca dhammesu,</i></a><br>
<a><i>tattha tattha yathārahaṃ;</i></a><br>
<a><i>Ete kho saṅgahā loke,</i></a><br>
<a><i>rathassāṇīva yāyato.</i></a></p>
<p><a data-ref="sc88, pts-vp-pli5.331, ms23J_762, msdiv179"><i>Ete ca saṅgahā nāssu,</i></a><br>
<a><i>na mātā puttakāraṇā;</i></a><br>
<a data-var="pūjaṃ vā → pūjañca (pts-vp-pli1)"><i>Labhetha mānaṃ pūjaṃ vā,</i></a><br>
<a><i>pitā vā puttakāraṇā.</i></a></p>
<p><a data-var="saṅgahā → saṅgahe (^dn31#56 [Siṅgālasutta/13. Chaddisāpaṭicchādanakaṇḍa]; ^an4.32#1 [32. Saṅgahasutta] tadaṭṭhakathāyo oloketabbā)" data-ref="sc89, ms23J_763, msdiv180"><i>Yasmā ca saṅgahā ete,</i></a><br>
<a data-var="sammapekkhanti → samavekkhanti (bj, sya1ed, sya2ed, pts-vp-pli1 ^an4.32#1 [32. Saṅgahasutta])"><i>sammapekkhanti paṇḍitā;</i></a><br>
<a><i>Tasmā mahattaṃ papponti,</i></a><br>
<a><i>pāsaṃsā ca bhavanti te.</i></a></p>
<p><a data-var="Brahmāti → brahmā hi (pts-vp-pli1)" data-ref="sc90, ms23J_764, msdiv181"><i>Brahmāti mātāpitaro,</i></a><br>
<a><i>pubbācariyāti vuccare;</i></a><br>
<a><i>Āhuneyyā ca puttānaṃ,</i></a><br>
<a><i>pajāya anukampakā.</i></a></p>
<p><a data-ref="sc91, ms23J_765, msdiv182"><i>Tasmā hi ne namasseyya,</i></a><br>
<a><i>sakkareyya ca paṇḍito;</i></a><br>
<a data-var="atho → matho (pts-vp-pli1); atha (^an3.31#1 [31. Sabrahmakasutta]; ^an4.63#1 [63. Brahmasutta]; ^it106#1 [Sabrahmakasutta])"><i>Annena atho pānena,</i></a><br>
<a><i>vatthena sayanena ca;</i></a><br>
<a data-var="nhāpanena → nahāpanena (bj, pts-vp-pli1); nhānena (sya1ed, sya2ed)"><i>Ucchādanena nhāpanena,</i></a><br>
<a><i>pādānaṃ dhovanena ca.</i></a></p>
<p><a data-var="pāricariyāya → paricariyāya (pts-vp-pli1)" data-ref="sc92, ms23J_766, msdiv183"><i>Tāya naṃ pāricariyāya,</i></a><br>
<a><i>Mātāpitūsu paṇḍitā;</i></a><br>
<a><i>Idheva naṃ pasaṃsanti,</i></a><br>
<a><i>Pecca sagge pamodatī”ti. (3718)</i></a></p>
</blockquote>
<p class="endsutta"><a data-ref="sc93, ms23J_767"><i>Soṇanandajātakaṃ dutiyaṃ.</i></a></p>
<p class="endsection"><a data-ref="sc94, ms23J_768"><i>Sattatinipātaṃ niṭṭhitaṃ.</i></a></p>
<p class="uddana-intro"><a data-ref="sc95, ms23J_769"><i>Tassuddānaṃ</i></a></p>
<blockquote class="uddanagatha">
<p><a data-ref="sc96, ms23J_770"><i>Atha sattatimamhi nipātavare,</i></a><br>
<a><i>Sabhāvantu kusāvatirājavaro;</i></a><br>
<a><i>Atha soṇasunandavaro ca puna,</i></a><br>
<a><i>Abhivāsitasattatimamhi suteti.</i></a></p>
</blockquote>
</article>
</section>
</div>
</body>
</html>
