<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja528">
<article>
<div class="hgroup">
<p class="division"><a><i>Jātaka</i></a></p>
<p><a><i>Paṇṇāsanipāta</i></a></p>
<p><a><i>Niḷinikāvagga</i></a></p>
<h1><a><i>3. Mahābodhijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.232, ms23J_380, msdiv124"><i>“Kiṃ nu daṇḍaṃ kimajinaṃ,</i></a><br>
<a><i>kiṃ chattaṃ kimupāhanaṃ;</i></a><br>
<a><i>Kimaṅkusañca pattañca,</i></a><br>
<a><i>saṅghāṭiñcāpi brāhmaṇa;</i></a><br>
<a data-var="Taramānarūpohāsi → … rūpo gaṇhāsi (bj, sya1ed, sya2ed, pts-vp-pli1)"><i>Taramānarūpohāsi,</i></a><br>
<a><i>kiṃ nu patthayase disaṃ”.</i></a></p>
<p><a data-ref="sc2, ms23J_381, msdiv125"><i>“Dvādasetāni vassāni,</i></a><br>
<a><i>vusitāni tavantike;</i></a><br>
<a><i>Nābhijānāmi soṇena,</i></a><br>
<a><i>piṅgalenābhikūjitaṃ.</i></a></p>
<p><a data-ref="sc3, ms23J_382, msdiv126"><i>Svāyaṃ dittova nadati,</i></a><br>
<a><i>sukkadāṭhaṃ vidaṃsayaṃ;</i></a><br>
<a><i>Tava sutvā sabhariyassa,</i></a><br>
<a><i>vītasaddhassa maṃ pati”.</i></a></p>
<p><a data-ref="sc4, pts-vp-pli5.233, ms23J_383, msdiv127"><i>“Ahu esa kato doso,</i></a><br>
<a><i>yathā bhāsasi brāhmaṇa;</i></a><br>
<a><i>Esa bhiyyo pasīdāmi,</i></a><br>
<a><i>vasa brāhmaṇa māgamā”.</i></a></p>
<p><a data-ref="sc5, ms23J_384, msdiv128"><i>“Sabbaseto pure āsi,</i></a><br>
<a><i>tatopi sabalo ahu;</i></a><br>
<a><i>Sabbalohitako dāni,</i></a><br>
<a><i>kālo pakkamituṃ mama.</i></a></p>
<p><a data-ref="sc6, ms23J_385, msdiv129"><i>Abbhantaraṃ pure āsi,</i></a><br>
<a><i>tato majjhe tato bahi;</i></a><br>
<a><i>Purā niddhamanā hoti,</i></a><br>
<a><i>sayameva vajāmahaṃ.</i></a></p>
<p><a data-ref="sc7, ms23J_386, msdiv130"><i>Vītasaddhaṃ na seveyya,</i></a><br>
<a><i>udapānaṃvanodakaṃ;</i></a><br>
<a><i>Sacepi naṃ anukhaṇe,</i></a><br>
<a><i>vāri kaddamagandhikaṃ.</i></a></p>
<p><a data-ref="sc8, ms23J_387, msdiv131"><i>Pasannameva seveyya,</i></a><br>
<a><i>appasannaṃ vivajjaye;</i></a><br>
<a><i>Pasannaṃ payirupāseyya,</i></a><br>
<a><i>rahadaṃ vudakatthiko.</i></a></p>
<p><a data-ref="sc9, ms23J_388, msdiv132"><i>Bhaje bhajantaṃ purisaṃ,</i></a><br>
<a data-var="bhajjaye → bhājaye (pts-vp-pli1)"><i>abhajantaṃ na bhajjaye;</i></a><br>
<a><i>Asappurisadhammo so,</i></a><br>
<a data-var="bhajjati → bhājati (pts-vp-pli1)"><i>yo bhajantaṃ na bhajjati.</i></a></p>
<p><a data-ref="sc10, ms23J_389, msdiv133"><i>Yo bhajantaṃ na bhajati,</i></a><br>
<a><i>sevamānaṃ na sevati;</i></a><br>
<a><i>Sa ve manussapāpiṭṭho,</i></a><br>
<a><i>migo sākhassito yathā.</i></a></p>
<p><a data-ref="sc11, ms23J_390, msdiv134"><i>Accābhikkhaṇasaṃsaggā,</i></a><br>
<a><i>asamosaraṇena ca;</i></a><br>
<a><i>Etena mittā jīranti,</i></a><br>
<a><i>akāle yācanāya ca.</i></a></p>
<p><a data-ref="sc12, ms23J_391, msdiv135"><i>Tasmā nābhikkhaṇaṃ gacche,</i></a><br>
<a><i>na ca gacche cirāciraṃ;</i></a><br>
<a><i>Kālena yācaṃ yāceyya,</i></a><br>
<a data-var="jīyare → jīrare (sya1ed, pts-vp-pli1); jirare (sya2ed)"><i>evaṃ mittā na jīyare.</i></a></p>
<p><a data-ref="sc13, ms23J_392, msdiv136"><i>Aticiraṃ nivāsena,</i></a><br>
<a><i>piyo bhavati appiyo;</i></a><br>
<a><i>Āmanta kho taṃ gacchāma,</i></a><br>
<a><i>purā te homa appiyā”.</i></a></p>
<p><a data-ref="sc14, pts-vp-pli5.234, ms23J_393, msdiv137"><i>“Evañce yācamānānaṃ,</i></a><br>
<a><i>Añjaliṃ nāvabujjhasi;</i></a><br>
<a data-var="Paricārakānaṃ sataṃ → paricārakānaṃ sattānaṃ (bj); paricārikānaṃ sattānaṃ (sya1ed, sya2ed); parivārakānaṃ sattānaṃ (pts-vp-pli1)"><i>Paricārakānaṃ sataṃ,</i></a><br>
<a><i>Vacanaṃ na karosi no;</i></a><br>
<a><i>Evaṃ taṃ abhiyācāma,</i></a><br>
<a><i>Puna kayirāsi pariyāyaṃ”.</i></a></p>
<p><a data-ref="sc15, ms23J_394, msdiv138"><i>“Evañce no viharataṃ,</i></a><br>
<a><i>Antarāyo na hessati;</i></a><br>
<a data-var="Tuyhaṃ vāpi → tumhañcāpi (bj); tuyhañcāpi (pts-vp-pli1)"><i>Tuyhaṃ vāpi mahārāja,</i></a><br>
<a data-var="Mayhaṃ vā → amhaṃ vā (bj); mayha vā (sya1ed, sya2ed); mayhañca (pts-vp-pli1)"><i>Mayhaṃ vā raṭṭhavaddhana;</i></a><br>
<a><i>Appeva nāma passema,</i></a><br>
<a><i>Ahorattānamaccaye.</i></a></p>
<p><a data-ref="sc16, pts-vp-pli5.237, ms23J_395, msdiv139"><i>Udīraṇā ce saṅgatyā,</i></a><br>
<a><i>bhāvāya manuvattati;</i></a><br>
<a><i>Akāmā akaraṇīyaṃ vā,</i></a><br>
<a><i>karaṇīyaṃ vāpi kubbati;</i></a><br>
<a><i>Akāmākaraṇīyamhi,</i></a><br>
<a data-var="lippati → limpati (sya1ed, sya2ed, mr)"><i>kvidha pāpena lippati.</i></a></p>
<p><a data-ref="sc17, ms23J_396, msdiv140"><i>So ce attho ca dhammo ca,</i></a><br>
<a><i>kalyāṇo na ca pāpako;</i></a><br>
<a><i>Bhoto ce vacanaṃ saccaṃ,</i></a><br>
<a><i>suhato vānaro mayā.</i></a></p>
<p><a data-ref="sc18, ms23J_397, msdiv141"><i>Attano ce hi vādassa,</i></a><br>
<a data-var="vijāniyā → vijāniya (bj, sya1ed, sya2ed, pts-vp-pli1)"><i>aparādhaṃ vijāniyā;</i></a><br>
<a><i>Na maṃ tvaṃ garaheyyāsi,</i></a><br>
<a><i>bhoto vādo hi tādiso.</i></a></p>
<p><a data-ref="sc19, pts-vp-pli5.238, ms23J_398, msdiv142"><i>Issaro sabbalokassa,</i></a><br>
<a><i>sace kappeti jīvitaṃ;</i></a><br>
<a data-var="Iddhiṃ → iddhi (bj, pts-vp-pli1, mr)"><i>Iddhiṃ byasanabhāvañca,</i></a><br>
<a><i>kammaṃ kalyāṇapāpakaṃ;</i></a><br>
<a><i>Niddesakārī puriso,</i></a><br>
<a><i>issaro tena lippati.</i></a></p>
<p><a data-ref="sc20, ms23J_399, msdiv143"><i>So ce attho ca dhammo ca,</i></a><br>
<a><i>kalyāṇo na ca pāpako;</i></a><br>
<a><i>Bhoto ce vacanaṃ saccaṃ,</i></a><br>
<a><i>suhato vānaro mayā.</i></a></p>
<p><a data-ref="sc21, ms23J_400, msdiv144"><i>Attano ce hi vādassa,</i></a><br>
<a><i>aparādhaṃ vijāniyā;</i></a><br>
<a><i>Na maṃ tvaṃ garaheyyāsi,</i></a><br>
<a><i>bhoto vādo hi tādiso.</i></a></p>
<p><a data-ref="sc22, ms23J_401, msdiv145"><i>Sace pubbekatahetu,</i></a><br>
<a><i>sukhadukkhaṃ nigacchati;</i></a><br>
<a><i>Porāṇakaṃ kataṃ pāpaṃ,</i></a><br>
<a data-var="muccate → muñcate (bj, sya1ed, sya2ed)"><i>tameso muccate iṇaṃ;</i></a><br>
<a><i>Porāṇakaiṇamokkho,</i></a><br>
<a><i>kvidha pāpena lippati.</i></a></p>
<p><a data-ref="sc23, ms23J_402, msdiv146"><i>So ce attho ca dhammo ca,</i></a><br>
<a><i>kalyāṇo na ca pāpako;</i></a><br>
<a><i>Bhoto ce vacanaṃ saccaṃ,</i></a><br>
<a><i>suhato vānaro mayā.</i></a></p>
<p><a data-ref="sc24, ms23J_403, msdiv147"><i>Attano ce hi vādassa,</i></a><br>
<a><i>aparādhaṃ vijāniyā;</i></a><br>
<a><i>Na maṃ tvaṃ garaheyyāsi,</i></a><br>
<a><i>bhoto vādo hi tādiso.</i></a></p>
<p><a data-ref="sc25, ms23J_404, msdiv148"><i>Catunnaṃyevupādāya,</i></a><br>
<a><i>rūpaṃ sambhoti pāṇinaṃ;</i></a><br>
<a><i>Yato ca rūpaṃ sambhoti,</i></a><br>
<a><i>tatthevānupagacchati;</i></a><br>
<a><i>Idheva jīvati jīvo,</i></a><br>
<a><i>pecca pecca vinassati.</i></a></p>
<p><a data-ref="sc26, ms23J_405, msdiv149"><i>Ucchijjati ayaṃ loko,</i></a><br>
<a><i>ye bālā ye ca paṇḍitā;</i></a><br>
<a><i>Ucchijjamāne lokasmiṃ,</i></a><br>
<a><i>kvidha pāpena lippati.</i></a></p>
<p><a data-ref="sc27, ms23J_406, msdiv150"><i>So ce attho ca dhammo ca,</i></a><br>
<a><i>kalyāṇo na ca pāpako;</i></a><br>
<a><i>Bhoto ce vacanaṃ saccaṃ,</i></a><br>
<a><i>suhato vānaro mayā.</i></a></p>
<p><a data-ref="sc28, ms23J_407, msdiv151"><i>Attano ce hi vādassa,</i></a><br>
<a><i>aparādhaṃ vijāniyā;</i></a><br>
<a><i>Na maṃ tvaṃ garaheyyāsi,</i></a><br>
<a><i>bhoto vādo hi tādiso.</i></a></p>
<p><a data-var="khattavidā → khattavidhā (bj, sya1ed, sya2ed, pts-vp-pli1)" data-ref="sc29, pts-vp-pli5.240, ms23J_408, msdiv152"><i>Āhu khattavidā loke,</i></a><br>
<a><i>bālā paṇḍitamānino;</i></a><br>
<a><i>‘Mātaraṃ pitaraṃ haññe,</i></a><br>
<a><i>atho jeṭṭhampi bhātaraṃ;</i></a><br>
<a data-var="puttadāre ca → putte ca dāre ca (pts-vp-pli1)"><i>Haneyya puttadāre ca,</i></a><br>
<a><i>attho ce tādiso siyā’.</i></a></p>
<p><a data-ref="sc30, ms23J_409, msdiv153"><i>Yassa rukkhassa chāyāya,</i></a><br>
<a><i>nisīdeyya sayeyya vā;</i></a><br>
<a><i>Na tassa sākhaṃ bhañjeyya,</i></a><br>
<a data-var="mittadubbho → mittadūbhī (pts-vp-pli1)"><i>mittadubbho hi pāpako.</i></a></p>
<p><a data-ref="sc31, ms23J_410, msdiv154"><i>Atha atthe samuppanne,</i></a><br>
<a data-var="abbahe → abbhuhe (sya1ed, sya2ed); abbhahe (mr)"><i>samūlamapi abbahe;</i></a><br>
<a><i>Attho me sambalenāpi,</i></a><br>
<a><i>suhato vānaro mayā.</i></a></p>
<p><a data-ref="sc32, ms23J_411, msdiv155"><i>So ce attho ca dhammo ca,</i></a><br>
<a><i>kalyāṇo na ca pāpako;</i></a><br>
<a><i>Bhoto ce vacanaṃ saccaṃ,</i></a><br>
<a><i>suhato vānaro mayā.</i></a></p>
<p><a data-ref="sc33, ms23J_412, msdiv156"><i>Attano ce hi vādassa,</i></a><br>
<a><i>aparādhaṃ vijāniyā;</i></a><br>
<a><i>Na maṃ tvaṃ garaheyyāsi,</i></a><br>
<a><i>bhoto vādo hi tādiso.</i></a></p>
<p><a data-ref="sc34, pts-vp-pli5.241, ms23J_413, msdiv157"><i>Ahetuvādo puriso,</i></a><br>
<a><i>yo ca issarakuttiko;</i></a><br>
<a><i>Pubbekatī ca ucchedī,</i></a><br>
<a><i>yo ca khattavido naro.</i></a></p>
<p><a data-ref="sc35, ms23J_414, msdiv158"><i>Ete asappurisā loke,</i></a><br>
<a><i>bālā paṇḍitamānino;</i></a><br>
<a><i>Kareyya tādiso pāpaṃ,</i></a><br>
<a><i>atho aññampi kāraye;</i></a><br>
<a><i>Asappurisasaṃsaggo,</i></a><br>
<a data-var="dukkhanto → dukkaṭo (bj)"><i>dukkhanto kaṭukudrayo.</i></a></p>
<p><a data-var="vakassu → bakāsu (bj, sya1ed, sya2ed); vakāsu (pts-vp-pli1)" data-ref="sc36, ms23J_415, msdiv159"><i>Urabbharūpena vakassu pubbe,</i></a><br>
<a><i>Asaṃkito ajayūthaṃ upeti;</i></a><br>
<a data-var="ajikaṃ → ajiyaṃ (bj, sya1ed, sya2ed, pts-vp-pli1)"><i>Hantvā uraṇiṃ ajikaṃ ajañca,</i></a><br>
<a data-var="Utrāsayitvā → citrā sayitvā (bj, pts-vp-pli1); hantvā sayitvā (sya1ed, sya2ed)"><i>Utrāsayitvā yena kāmaṃ paleti.</i></a></p>
<p><a data-ref="sc37, pts-vp-pli5.242, ms23J_416, msdiv160"><i>Tathāvidheke samaṇabrāhmaṇāse,</i></a><br>
<a><i>Chadanaṃ katvā vañcayanti manusse;</i></a><br>
<a><i>Anāsakā thaṇḍilaseyyakā ca,</i></a><br>
<a><i>Rajojallaṃ ukkuṭikappadhānaṃ;</i></a><br>
<a><i>Pariyāyabhattañca apānakattā,</i></a><br>
<a><i>Pāpācārā arahanto vadānā.</i></a></p>
<p><a data-ref="sc38, ms23J_417, msdiv161"><i>Ete asappurisā loke,</i></a><br>
<a><i>bālā paṇḍitamānino;</i></a><br>
<a><i>Kareyya tādiso pāpaṃ,</i></a><br>
<a><i>atho aññampi kāraye;</i></a><br>
<a><i>Asappurisasaṃsaggo,</i></a><br>
<a><i>dukkhanto kaṭukudrayo.</i></a></p>
<p><a data-ref="sc39, ms23J_418, msdiv162"><i>Yamāhu natthi vīriyanti,</i></a><br>
<a data-var="ahetuñca pavadanti → hetuñca apavadanti (bj, sya1ed, sya2ed, pts-vp-pli1)"><i>ahetuñca pavadanti ye;</i></a><br>
<a><i>Parakāraṃ attakārañca,</i></a><br>
<a><i>ye tucchaṃ samavaṇṇayuṃ.</i></a></p>
<p><a data-ref="sc40, ms23J_419, msdiv163"><i>Ete asappurisā loke,</i></a><br>
<a><i>bālā paṇḍitamānino;</i></a><br>
<a><i>Kareyya tādiso pāpaṃ,</i></a><br>
<a><i>atho aññampi kāraye;</i></a><br>
<a><i>Asappurisasaṃsaggo,</i></a><br>
<a><i>dukkhanto kaṭukudrayo.</i></a></p>
<p><a data-ref="sc41, ms23J_420, msdiv164"><i>Sace hi vīriyaṃ nāssa,</i></a><br>
<a><i>kammaṃ kalyāṇapāpakaṃ;</i></a><br>
<a><i>Na bhare vaḍḍhakiṃ rājā,</i></a><br>
<a><i>napi yantāni kāraye.</i></a></p>
<p><a data-ref="sc42, ms23J_421, msdiv165"><i>Yasmā ca vīriyaṃ atthi,</i></a><br>
<a><i>kammaṃ kalyāṇapāpakaṃ;</i></a><br>
<a><i>Tasmā yantāni kāreti,</i></a><br>
<a><i>rājā bharati vaḍḍhakiṃ.</i></a></p>
<p><a data-ref="sc43, ms23J_422, msdiv166"><i>Yadi vassasataṃ devo,</i></a><br>
<a><i>na vasse na himaṃ pate;</i></a><br>
<a><i>Ucchijjeyya ayaṃ loko,</i></a><br>
<a><i>vinasseyya ayaṃ pajā.</i></a></p>
<p><a data-ref="sc44, ms23J_423, msdiv167"><i>Yasmā ca vassatī devo,</i></a><br>
<a><i>himañcānuphusāyati;</i></a><br>
<a><i>Tasmā sassāni paccanti,</i></a><br>
<a data-var="pālite → pallate (bj, pts-vp-pli1); pālayate (sya1ed, sya2ed)"><i>raṭṭhañca pālite ciraṃ.</i></a></p>
<p><a data-ref="sc45, ms23J_424, msdiv168"><i>Gavañce taramānānaṃ,</i></a><br>
<a><i>jimhaṃ gacchati puṅgavo;</i></a><br>
<a><i>Sabbā tā jimhaṃ gacchanti,</i></a><br>
<a data-var="jimhaṃ → jimha (pts-vp-pli1)"><i>nette jimhaṃ gate sati.</i></a></p>
<p><a data-var="Evameva → evamevaṃ (pts-vp-pli1)" data-ref="sc46, ms23J_425, msdiv169"><i>Evameva manussesu,</i></a><br>
<a><i>yo hoti seṭṭhasammato;</i></a><br>
<a><i>So ce adhammaṃ carati,</i></a><br>
<a><i>pageva itarā pajā;</i></a><br>
<a><i>Sabbaṃ raṭṭhaṃ dukhaṃ seti,</i></a><br>
<a><i>rājā ce hoti adhammiko.</i></a></p>
<p><a data-ref="sc47, ms23J_426, msdiv170"><i>Gavañce taramānānaṃ,</i></a><br>
<a><i>ujuṃ gacchati puṅgavo;</i></a><br>
<a><i>Sabbā gāvī ujuṃ yanti,</i></a><br>
<a data-var="ujuṃ → uju (bj, pts-vp-pli1)"><i>nette ujuṃ gate sati.</i></a></p>
<p><a data-ref="sc48, ms23J_427, msdiv171"><i>Evameva manussesu,</i></a><br>
<a><i>yo hoti seṭṭhasammato;</i></a><br>
<a data-var="sace → ceva (bj); cepi (sya1ed, sya2ed, pts-vp-pli1, mr)"><i>So sace dhammaṃ carati,</i></a><br>
<a><i>pageva itarā pajā;</i></a><br>
<a><i>Sabbaṃ raṭṭhaṃ sukhaṃ seti,</i></a><br>
<a><i>rājā ce hoti dhammiko.</i></a></p>
<p><a data-ref="sc49, ms23J_428, msdiv172"><i>Mahārukkhassa phalino,</i></a><br>
<a><i>āmaṃ chindati yo phalaṃ;</i></a><br>
<a><i>Rasañcassa na jānāti,</i></a><br>
<a><i>bījañcassa vinassati.</i></a></p>
<p><a data-ref="sc50, pts-vp-pli5.243, ms23J_429, msdiv173"><i>Mahārukkhūpamaṃ raṭṭhaṃ,</i></a><br>
<a><i>adhammena pasāsati;</i></a><br>
<a><i>Rasañcassa na jānāti,</i></a><br>
<a><i>raṭṭhañcassa vinassati.</i></a></p>
<p><a data-ref="sc51, ms23J_430, msdiv174"><i>Mahārukkhassa phalino,</i></a><br>
<a><i>pakkaṃ chindati yo phalaṃ;</i></a><br>
<a><i>Rasañcassa vijānāti,</i></a><br>
<a><i>bījañcassa na nassati.</i></a></p>
<p><a data-ref="sc52, ms23J_431, msdiv175"><i>Mahārukkhūpamaṃ raṭṭhaṃ,</i></a><br>
<a><i>dhammena yo pasāsati;</i></a><br>
<a><i>Rasañcassa vijānāti,</i></a><br>
<a><i>raṭṭhañcassa na nassati.</i></a></p>
<p><a data-ref="sc53, ms23J_432, msdiv176"><i>Yo ca rājā janapadaṃ,</i></a><br>
<a><i>adhammena pasāsati;</i></a><br>
<a><i>Sabbosadhīhi so rājā,</i></a><br>
<a><i>viruddho hoti khattiyo.</i></a></p>
<p><a data-ref="sc54, ms23J_433, msdiv177"><i>Tatheva negame hiṃsaṃ,</i></a><br>
<a><i>ye yuttā kayavikkaye;</i></a><br>
<a><i>Ojadānabalīkāre,</i></a><br>
<a><i>sa kosena virujjhati.</i></a></p>
<p><a data-ref="sc55, ms23J_434, msdiv178"><i>Pahāravarakhettaññū,</i></a><br>
<a data-var="katanissame → kataniyame (mr)"><i>saṅgāme katanissame;</i></a><br>
<a><i>Ussite hiṃsayaṃ rājā,</i></a><br>
<a><i>sa balena virujjhati.</i></a></p>
<p><a data-ref="sc56, ms23J_435, msdiv179"><i>Tatheva isayo hiṃsaṃ,</i></a><br>
<a data-var="saññate → saṃyame (bj, sya1ed, sya2ed, mr) | brahmacārino → brahmacāriye (sya1ed, sya2ed); brahmacārayo (pts-vp-pli1); brahmacāriyo (csp1ed)"><i>saññate brahmacārino;</i></a><br>
<a><i>Adhammacārī khattiyo,</i></a><br>
<a><i>so saggena virujjhati.</i></a></p>
<p><a data-ref="sc57, ms23J_436, msdiv180"><i>Yo ca rājā adhammaṭṭho,</i></a><br>
<a><i>bhariyaṃ hanti adūsikaṃ;</i></a><br>
<a data-var="ṭhānaṃ → pāpaṃ (bj)"><i>Luddaṃ pasavate ṭhānaṃ,</i></a><br>
<a><i>puttehi ca virujjhati.</i></a></p>
<p><a data-ref="sc58, ms23J_437, msdiv181"><i>Dhammaṃ care jānapade,</i></a><br>
<a><i>negamesu balesu ca;</i></a><br>
<a><i>Isayo ca na hiṃseyya,</i></a><br>
<a><i>puttadāre samaṃ care.</i></a></p>
<p><a data-ref="sc59, ms23J_438, msdiv182"><i>Sa tādiso bhūmipati,</i></a><br>
<a><i>Raṭṭhapālo akodhano;</i></a><br>
<a data-var="Sapatte → sāmante (bj, sya1ed, sya2ed, pts-vp-pli1)"><i>Sapatte sampakampeti,</i></a><br>
<a><i>Indova asurādhipo”ti. (3401)</i></a></p>
</blockquote>
<p class="endsutta"><a data-ref="sc60, ms23J_439"><i>Mahābodhijātakaṃ tatiyaṃ.</i></a></p>
<p class="endsection"><a data-ref="sc61, ms23J_440"><i>Paṇṇāsanipātaṃ niṭṭhitaṃ.</i></a></p>
<p class="uddana-intro"><a data-ref="sc62, ms23J_441"><i>Tassuddānaṃ</i></a></p>
<blockquote class="uddanagatha">
<p><a data-ref="sc63, ms23J_442"><i>Saniḷīnikamavhayano paṭhamo,</i></a><br>
<a><i>Dutiyo pana saummadantivaro;</i></a><br>
<a><i>Tatiyo pana bodhisirīvhayano,</i></a><br>
<a><i>Kathitā pana tīṇi jinena subhāti.</i></a></p>
</blockquote>
</article>
</section>
</div>
</body>
</html>
