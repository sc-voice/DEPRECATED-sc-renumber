<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja512">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>2. Kumbhajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.14, ms22J_3289, msdiv33"><i>“Ko pāturāsī tidivā nabhamhi,</i></a><br>
<a><i>Obhāsayaṃ saṃvariṃ candimāva;</i></a><br>
<a><i>Gattehi te rasmiyo niccharanti,</i></a><br>
<a data-var="Sateratā → sateritā (bj, mr)"><i>Sateratā vijjurivantalikkhe.</i></a></p>
<p><a data-ref="sc2, ms22J_3290, msdiv34"><i>So chinnavātaṃ kamasī aghamhi,</i></a><br>
<a><i>Vehāyasaṃ gacchasi tiṭṭhasī ca;</i></a><br>
<a><i>Iddhī nu te vatthukatā subhāvitā,</i></a><br>
<a><i>Anaddhagūnaṃ api devatānaṃ.</i></a></p>
<p><a data-var="Vehāyasaṃ → vehāsayaṃ (bj, pts-vp-pli1) | gammamāgamma → kamamāgamma (bj, sya1ed, sya2ed); saṃkammāgamma (pts-vp-pli1)" data-ref="sc3, pts-vp-pli5.15, ms22J_3291, msdiv35"><i>Vehāyasaṃ gammamāgamma tiṭṭhasi,</i></a><br>
<a><i>Kumbhaṃ kiṇāthāti yametamatthaṃ;</i></a><br>
<a><i>Ko vā tuvaṃ kissa vā tāya kumbho,</i></a><br>
<a><i>Akkhāhi me brāhmaṇa etamatthaṃ”.</i></a></p>
<p><a data-ref="sc4, ms22J_3292, msdiv36"><i>“Na sappikumbho napi telakumbho,</i></a><br>
<a><i>Na phāṇitassa na madhussa kumbho;</i></a><br>
<a><i>Kumbhassa vajjāni anappakāni,</i></a><br>
<a><i>Dose bahū kumbhagate suṇātha.</i></a></p>
<p><a data-var="Gaḷeyya → galeyya (bj, sya1ed, sya2ed) | pitvā → pītvā (bj, pts-vp-pli1)" data-ref="sc5, ms22J_3293, msdiv37"><i>Gaḷeyya yaṃ pitvā pate papātaṃ,</i></a><br>
<a><i>Sobbhaṃ guhaṃ candaniyoḷigallaṃ;</i></a><br>
<a><i>Bahumpi bhuñjeyya abhojaneyyaṃ,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-var="Yaṃ pitva → yaṃ ve pītvā (bj); yaṃ pītvā (pts-vp-pli1)" data-ref="sc6, pts-vp-pli5.16, ms22J_3294, msdiv38"><i>Yaṃ pitva cittasmimanesamāno,</i></a><br>
<a data-var="bhakkhasādī → bhakkhasārī (sya1ed, sya2ed, pts-vp-pli1, mr)"><i>Āhiṇḍatī goriva bhakkhasādī;</i></a><br>
<a><i>Anāthamāno upagāyati naccati ca,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc7, ms22J_3295, msdiv39"><i>Yaṃ ve pivitvā acelova naggo,</i></a><br>
<a><i>Careyya gāme visikhantarāni;</i></a><br>
<a><i>Sammūḷhacitto ativelasāyī,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-var="Yaṃ pitva → yaṃ ve pītvā (bj); yaṃ pītvā (pts-vp-pli1)" data-ref="sc8, ms22J_3296, msdiv40"><i>Yaṃ pitva uṭṭhāya pavedhamāno,</i></a><br>
<a data-var="bāhuñca → bāhañca (pts-vp-pli1)"><i>Sīsañca bāhuñca pacālayanto;</i></a><br>
<a><i>So naccatī dārukaṭallakova,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc9, ms22J_3297, msdiv41"><i>Yaṃ ve pivitvā aggidaḍḍhā sayanti,</i></a><br>
<a><i>Atho sigālehipi khāditāse;</i></a><br>
<a><i>Bandhaṃ vadhaṃ bhogajāniñcupenti,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-var="Yaṃ pitva → yaṃ ve pītvā (bj); yaṃ pītvā (pts-vp-pli1)" data-ref="sc10, ms22J_3298, msdiv42"><i>Yaṃ pitva bhāseyya abhāsaneyyaṃ,</i></a><br>
<a><i>Sabhāyamāsīno apetavattho;</i></a><br>
<a><i>Sammakkhito vantagato byasanno,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc11, ms22J_3299, msdiv43"><i>Yaṃ ve pivitvā ukkaṭṭho āvilakkho,</i></a><br>
<a data-var="maññe → maññati (bj)"><i>Mameva sabbā pathavīti maññe;</i></a><br>
<a><i>Na me samo cāturantopi rājā,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc12, ms22J_3300, msdiv44"><i>Mānātimānā kalahāni pesuṇī,</i></a><br>
<a><i>Dubbaṇṇinī naggayinī palāyinī;</i></a><br>
<a><i>Corāna dhuttāna gatī niketo,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc13, ms22J_3301, msdiv45"><i>Iddhāni phītāni kulāni assu,</i></a><br>
<a><i>Anekasāhassadhanāni loke;</i></a><br>
<a><i>Ucchinnadāyajjakatānimāya,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc14, ms22J_3302, msdiv46"><i>Dhaññaṃ dhanaṃ rajataṃ jātarūpaṃ,</i></a><br>
<a><i>Khettaṃ gavaṃ yattha vināsayanti;</i></a><br>
<a data-var="Ucchedanī vittavataṃ → ucchedanī vittagataṃ (sya1ed, sya2ed); ucchedanivittagataṃ (mr)"><i>Ucchedanī vittavataṃ kulānaṃ,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-var="dittarūpova → duṭṭharūpova (bj)" data-ref="sc15, pts-vp-pli5.17, ms22J_3303, msdiv47"><i>Yaṃ ve pitvā dittarūpova poso,</i></a><br>
<a><i>Akkosati mātaraṃ pitarañca;</i></a><br>
<a><i>Sassumpi gaṇheyya athopi suṇhaṃ,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-var="dittarūpāva → duṭṭharūpāva (bj)" data-ref="sc16, ms22J_3304, msdiv48"><i>Yaṃ ve pitvā dittarūpāva nārī,</i></a><br>
<a><i>Akkosatī sasuraṃ sāmikañca;</i></a><br>
<a><i>Dāsampi gaṇhe paricārakampi,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-var="Yaṃ ve pivitvāna → yaṃ ve pitvāna (sya1ed, sya2ed); yañce pītvāna (pts-vp-pli1)" data-ref="sc17, ms22J_3305, msdiv49"><i>Yaṃ ve pivitvāna haneyya poso,</i></a><br>
<a><i>Dhamme ṭhitaṃ samaṇaṃ brāhmaṇaṃ vā;</i></a><br>
<a><i>Gacche apāyampi tatonidānaṃ,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc18, ms22J_3306, msdiv50"><i>Yaṃ ve pivitvā duccaritaṃ caranti,</i></a><br>
<a><i>Kāyena vācāya ca cetasā ca;</i></a><br>
<a><i>Nirayaṃ vajanti duccaritaṃ caritvā,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc19, ms22J_3307, msdiv51"><i>Yaṃ yācamānā na labhanti pubbe,</i></a><br>
<a><i>Bahuṃ hiraññampi pariccajantā;</i></a><br>
<a><i>So taṃ pivitvā alikaṃ bhaṇāti,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc20, ms22J_3308, msdiv52"><i>Yaṃ ve pitvā pesane pesiyanto,</i></a><br>
<a><i>Accāyike karaṇīyamhi jāte;</i></a><br>
<a><i>Atthampi so nappajānāti vutto,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc21, ms22J_3309, msdiv53"><i>Hirīmanāpi ahirīkabhāvaṃ,</i></a><br>
<a data-var="madanāya → madirāya (pts-vp-pli1)"><i>Pātuṃ karonti madanāya mattā;</i></a><br>
<a><i>Dhīrāpi santā bahukaṃ bhaṇanti,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc22, ms22J_3310, msdiv54"><i>Yaṃ ve pitvā ekathūpā sayanti,</i></a><br>
<a><i>Anāsakā thaṇḍiladukkhaseyyaṃ;</i></a><br>
<a><i>Dubbaṇṇiyaṃ āyasakyañcupenti,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc23, pts-vp-pli5.18, ms22J_3311, msdiv55"><i>Yaṃ ve pitvā pattakhandhā sayanti,</i></a><br>
<a><i>Gāvo kuṭahatāva na hi vāruṇiyā;</i></a><br>
<a><i>Vego narena susahoriva,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc24, ms22J_3312, msdiv56"><i>Yaṃ manussā vivajjenti,</i></a><br>
<a data-var="ghoravisamiva → … visammiva (bj, pts-vp-pli1); … visaṃ iva (mr); … visāmiva (?)"><i>sappaṃ ghoravisamiva;</i></a><br>
<a><i>Taṃ loke visasamānaṃ,</i></a><br>
<a><i>ko naro pātumarahati.</i></a></p>
<p><a data-var="andhakaveṇḍaputtā → andhakaveṇhuputtā (bj, pts-vp-pli1); aṇḍakaveṇḍaputtā (mr)" data-ref="sc25, ms22J_3313, msdiv57"><i>Yaṃ ve pitvā andhakaveṇḍaputtā,</i></a><br>
<a><i>Samuddatīre paricārayantā;</i></a><br>
<a><i>Upakkamuṃ musalehaññamaññaṃ,</i></a><br>
<a><i>Tassā puṇṇaṃ kumbhamimaṃ kiṇātha.</i></a></p>
<p><a data-ref="sc26, ms22J_3314, msdiv58"><i>Yaṃ ve pitvā pubbadevā pamattā,</i></a><br>
<a><i>Tidivā cutā sassatiyā samāya;</i></a><br>
<a><i>Taṃ tādisaṃ majjamimaṃ niratthakaṃ,</i></a><br>
<a><i>Jānaṃ mahārāja kathaṃ piveyya.</i></a></p>
<p><a data-ref="sc27, ms22J_3315, msdiv59"><i>Nayimasmiṃ kumbhasmiṃ dadhi vā madhu vā,</i></a><br>
<a><i>Evaṃ abhiññāya kiṇāhi rāja;</i></a><br>
<a><i>Evañhimaṃ kumbhagatā mayā te,</i></a><br>
<a><i>Akkhātarūpaṃ tava sabbamitta”.</i></a></p>
<p><a data-ref="sc28, pts-vp-pli5.20, ms22J_3316, msdiv60"><i>“Na me pitā vā athavāpi mātā,</i></a><br>
<a><i>Etādisā yādisako tuvaṃsi;</i></a><br>
<a><i>Hitānukampī paramatthakāmo,</i></a><br>
<a><i>Sohaṃ karissaṃ vacanaṃ tavajja.</i></a></p>
<p><a data-ref="sc29, ms22J_3317, msdiv61"><i>Dadāmi te gāmavarāni pañca,</i></a><br>
<a><i>Dāsīsataṃ satta gavaṃsatāni;</i></a><br>
<a><i>Ājaññayutte ca rathe dasa ime,</i></a><br>
<a><i>Ācariyo hosi mamatthakāmo”.</i></a></p>
<p><a data-ref="sc30, ms22J_3318, msdiv62"><i>“Taveva dāsīsatamatthu rāja,</i></a><br>
<a><i>Gāmā ca gāvo ca taveva hontu;</i></a><br>
<a><i>Ājaññayuttā ca rathā taveva,</i></a><br>
<a><i>Sakkohamasmī tidasānamindo.</i></a></p>
<p><a data-var="sappipāyāsaṃ → sappipāyañca (bj)" data-ref="sc31, ms22J_3319, msdiv63"><i>Maṃsodanaṃ sappipāyāsaṃ bhuñja,</i></a><br>
<a><i>Khādassu ca tvaṃ madhumāsapūve;</i></a><br>
<a><i>Evaṃ tuvaṃ dhammarato janinda,</i></a><br>
<a><i>Anindito saggamupehi ṭhānan”ti.</i></a></p>
</blockquote>
<p class="endsutta"><a data-ref="sc32, ms22J_3320"><i>Kumbhajātakaṃ dutiyaṃ.</i></a></p>
</article>
</section>
</div>
</body>
</html>
