<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja544">
<article>
<div class="hgroup">
<p class="division"><a><i>Jātaka</i></a></p>
<p><a><i>Mahānipāta</i></a></p>
<p><a><i>Mūgapakkhavagga</i></a></p>
<h1><a data-var="7 Candakumārajātaka → khaṇḍahālajātakaṃ (bj); khaṇḍahālajātaka (pts-vp-pli1)"><i>7 Candakumārajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli6.132, ms23J_2314, msdiv982"><i>Rājāsi luddakammo,</i></a><br>
<a><i>Ekarājā pupphavatīyā;</i></a><br>
<a><i>So pucchi brahmabandhuṃ,</i></a><br>
<a><i>Khaṇḍahālaṃ purohitaṃ mūḷhaṃ.</i></a></p>
<p><a data-var="Saggāna maggamācikkha → saggamaggamācikkha (pts-vp-pli1)" data-ref="sc2, ms23J_2315, msdiv983"><i>“Saggāna maggamācikkha,</i></a><br>
<a><i>Tvaṃsi brāhmaṇa dhammavinayakusalo;</i></a><br>
<a><i>Yathā ito vajanti sugatiṃ,</i></a><br>
<a><i>Narā puññāni katvāna”.</i></a></p>
<p><a data-ref="sc3, ms23J_2316, msdiv984"><i>“Atidānaṃ daditvāna,</i></a><br>
<a><i>avajjhe deva ghātetvā;</i></a><br>
<a><i>Evaṃ vajanti sugatiṃ,</i></a><br>
<a><i>narā puññāni katvāna”.</i></a></p>
<p><a data-ref="sc4, ms23J_2317, msdiv985"><i>“Kiṃ pana taṃ atidānaṃ,</i></a><br>
<a><i>Ke ca avajjhā imasmi lokasmiṃ;</i></a><br>
<a><i>Etañca kho no akkhāhi,</i></a><br>
<a data-var="Yajissāmi dadāmi → yajissāma dadāma (bj, pts-vp-pli1)"><i>Yajissāmi dadāmi dānāni”.</i></a></p>
<p><a data-ref="sc5, pts-vp-pli6.133, ms23J_2318, msdiv986"><i>“Puttehi deva yajitabbaṃ,</i></a><br>
<a><i>Mahesīhi negamehi ca;</i></a><br>
<a><i>Usabhehi ājāniyehi catūhi,</i></a><br>
<a><i>Sabbacatukkena deva yajitabbaṃ”.</i></a></p>
<p><a data-ref="sc6, ms23J_2319, msdiv987"><i>Taṃ sutvā antepure,</i></a><br>
<a><i>Kumārā mahesiyo ca haññantu;</i></a><br>
<a><i>Eko ahosi nigghoso,</i></a><br>
<a><i>Bhismā accuggato saddo.</i></a></p>
<p><a data-ref="sc7, ms23J_2320, msdiv988"><i>“Gacchatha vadetha kumāre,</i></a><br>
<a><i>Candaṃ sūriyañca bhaddasenañca;</i></a><br>
<a><i>Sūrañca vāmagottañca,</i></a><br>
<a data-var="Pacurā → pasurā (bj, pts-vp-pli1, mr)"><i>Pacurā kira hotha yaññatthāya.</i></a></p>
<p><a data-ref="sc8, ms23J_2321, msdiv989"><i>Kumāriyopi vadetha,</i></a><br>
<a data-var="Upasenaṃ → upaseniṃ (bj); upaseṇiṃ (pts-vp-pli1)"><i>Upasenaṃ kokilañca muditañca;</i></a><br>
<a><i>Nandañcāpi kumāriṃ,</i></a><br>
<a data-var="Pacurā → pasurā (bj, pts-vp-pli1, mr)"><i>Pacurā kira hotha yaññatthāya.</i></a></p>
<p><a data-ref="sc9, ms23J_2322, msdiv990"><i>Vijayampi mayhaṃ mahesiṃ,</i></a><br>
<a data-var="Erāvatiṃ → ekapatiṃ (pts-vp-pli1); erāpatiṃ (mr)"><i>Erāvatiṃ kesiniṃ sunandañca;</i></a><br>
<a><i>Lakkhaṇavarūpapannā,</i></a><br>
<a><i>Pacurā kira hotha yaññatthāya.</i></a></p>
<p><a data-ref="sc10, pts-vp-pli6.135, ms23J_2323, msdiv991"><i>Gahapatayo ca vadetha,</i></a><br>
<a><i>Puṇṇamukhaṃ bhaddiyaṃ siṅgālañca;</i></a><br>
<a><i>Vaḍḍhañcāpi gahapatiṃ,</i></a><br>
<a><i>Pacurā kira hotha yaññatthāya”.</i></a></p>
<p><a data-ref="sc11, ms23J_2324, msdiv992"><i>Te tattha gahapatayo,</i></a><br>
<a><i>Avocisuṃ samāgatā puttadāraparikiṇṇā;</i></a><br>
<a><i>“Sabbeva sikhino deva karohi,</i></a><br>
<a><i>Atha vā no dāse sāvehi”.</i></a></p>
<p><a data-ref="sc12, ms23J_2325, msdiv993"><i>“Abhayaṅkarampi me hatthiṃ,</i></a><br>
<a data-var="accuggataṃ varuṇadantaṃ → nālāgiriṃ accutaṃ varuṇadantaṃ (bj); rājagiriṃ accutavaruṇadantaṃ (pts-vp-pli1)"><i>Nāḷāgiriṃ accuggataṃ varuṇadantaṃ;</i></a><br>
<a><i>Ānetha kho ne khippaṃ,</i></a><br>
<a><i>Yaññatthāya bhavissanti.</i></a></p>
<p><a data-var="Assaratanampi → assaratanampi me (sya1ed, sya2ed); assatarampi (pts-vp-pli1)" data-ref="sc13, ms23J_2326, msdiv994"><i>Assaratanampi kesiṃ,</i></a><br>
<a><i>Surāmukhaṃ puṇṇakaṃ vinatakañca;</i></a><br>
<a><i>Ānetha kho ne khippaṃ,</i></a><br>
<a><i>Yaññatthāya bhavissanti.</i></a></p>
<p><a data-var="Usabhampi → usabhampi me (sya1ed, sya2ed); usabhepi (pts-vp-pli1)" data-ref="sc14, pts-vp-pli6.136, ms23J_2327, msdiv995"><i>Usabhampi yūthapatiṃ anojaṃ,</i></a><br>
<a><i>Nisabhaṃ gavampatiṃ tepi mayhaṃ ānetha;</i></a><br>
<a data-var="Samūha → samupā (bj); sammukhā (sya1ed, sya2ed); samupa (pts-vp-pli1)"><i>Samūha karontu sabbaṃ,</i></a><br>
<a><i>Yajissāmi dadāmi dānāni.</i></a></p>
<p><a data-var="Sabbaṃ → sabbaṃpi (sya1ed, sya2ed)" data-ref="sc15, ms23J_2328, msdiv996"><i>Sabbaṃ paṭiyādetha,</i></a><br>
<a><i>Yaññaṃ pana uggatamhi sūriyamhi;</i></a><br>
<a data-var="Āṇāpetha ca kumāre → ānāpetha candakumāre (sya1ed); āṇāpetha candakumāre (sya2ed, mr)"><i>Āṇāpetha ca kumāre,</i></a><br>
<a><i>Abhiramantu imaṃ rattiṃ.</i></a></p>
<p><a data-var="Sabbaṃ → sabbampi (sya1ed, sya2ed)" data-ref="sc16, ms23J_2329, msdiv997"><i>Sabbaṃ upaṭṭhapetha,</i></a><br>
<a><i>Yaññaṃ pana uggatamhi sūriyamhi;</i></a><br>
<a><i>Vadetha dāni kumāre,</i></a><br>
<a data-var="kho → vo (bj, pts-vp-pli1)"><i>Ajja kho pacchimā ratti”.</i></a></p>
<p><a data-ref="sc17, ms23J_2330, msdiv998"><i>Taṃtaṃ mātā avaca,</i></a><br>
<a><i>Rodantī āgantvā vimānato;</i></a><br>
<a><i>“Yañño kira te putta,</i></a><br>
<a><i>Bhavissati catūhi puttehi”.</i></a></p>
<p><a data-ref="sc18, ms23J_2331, msdiv999"><i>“Sabbepi mayhaṃ puttā cattā,</i></a><br>
<a><i>candasmiṃ haññamānasmiṃ;</i></a><br>
<a><i>Puttehi yaññaṃ yajitvāna,</i></a><br>
<a><i>sugatiṃ saggaṃ gamissāmi”.</i></a></p>
<p><a data-var="taṃ → mā (bj, pts-vp-pli1)" data-ref="sc19, ms23J_2332, msdiv1000"><i>“Mā taṃ putta saddahesi,</i></a><br>
<a><i>Sugati kira hoti puttayaññena;</i></a><br>
<a><i>Nirayāneso maggo,</i></a><br>
<a><i>Neso maggo hi saggānaṃ.</i></a></p>
<p><a data-ref="sc20, pts-vp-pli6.137, ms23J_2333, msdiv1001"><i>Dānāni dehi koṇḍañña,</i></a><br>
<a><i>Ahiṃsā sabbabhūtabhabyānaṃ;</i></a><br>
<a><i>Esa maggo sugatiyā,</i></a><br>
<a><i>Na ca maggo puttayaññena”.</i></a></p>
<p><a data-ref="sc21, ms23J_2334, msdiv1002"><i>“Ācariyānaṃ vacanā,</i></a><br>
<a><i>Ghātessaṃ candañca sūriyañca;</i></a><br>
<a data-var="Puttehi yaññaṃ → puttehi (bj, sya1ed, sya2ed, pts-vp-pli1)"><i>Puttehi yaññaṃ yajitvāna duccajehi,</i></a><br>
<a><i>Sugatiṃ saggaṃ gamissāmi”.</i></a></p>
<p><a data-ref="sc22, ms23J_2335, msdiv1003"><i>Taṃtaṃ pitāpi avaca,</i></a><br>
<a><i>Vasavattī orasaṃ sakaṃ puttaṃ;</i></a><br>
<a><i>“Yañño kira te putta,</i></a><br>
<a><i>Bhavissati catūhi puttehi”.</i></a></p>
<p><a data-ref="sc23, ms23J_2336, msdiv1004"><i>“Sabbepi mayhaṃ puttā cattā,</i></a><br>
<a><i>candasmiṃ haññamānasmiṃ;</i></a><br>
<a><i>Puttehi yaññaṃ yajitvāna,</i></a><br>
<a><i>sugatiṃ saggaṃ gamissāmi”.</i></a></p>
<p><a data-ref="sc24, ms23J_2337, msdiv1005"><i>“Mā taṃ putta saddahesi,</i></a><br>
<a><i>Sugati kira hoti puttayaññena;</i></a><br>
<a><i>Nirayāneso maggo,</i></a><br>
<a><i>Neso maggo hi saggānaṃ.</i></a></p>
<p><a data-ref="sc25, ms23J_2338, msdiv1006"><i>Dānāni dehi koṇḍañña,</i></a><br>
<a><i>Ahiṃsā sabbabhūtabhabyānaṃ;</i></a><br>
<a><i>Esa maggo sugatiyā,</i></a><br>
<a><i>Na ca maggo puttayaññena”.</i></a></p>
<p><a data-ref="sc26, ms23J_2339, msdiv1007"><i>“Ācariyānaṃ vacanā,</i></a><br>
<a><i>Ghātessaṃ candañca sūriyañca;</i></a><br>
<a><i>Puttehi yaññaṃ yajitvāna duccajehi,</i></a><br>
<a><i>Sugatiṃ saggaṃ gamissāmi”.</i></a></p>
<p><a data-ref="sc27, pts-vp-pli6.138, ms23J_2340, msdiv1008"><i>“Dānāni dehi koṇḍañña,</i></a><br>
<a><i>Ahiṃsā sabbabhūtabhabyānaṃ;</i></a><br>
<a><i>Puttaparivuto tuvaṃ,</i></a><br>
<a><i>Raṭṭhaṃ janapadañca pālehi”.</i></a></p>
<p><a data-ref="sc28, ms23J_2341, msdiv1009"><i>“Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Hatthī asse ca pālema.</i></a></p>
<p><a data-ref="sc29, ms23J_2342, msdiv1010"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Hatthichakaṇāni ujjhema.</i></a></p>
<p><a data-ref="sc30, ms23J_2343, msdiv1011"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Assachakaṇāni ujjhema.</i></a></p>
<p><a data-ref="sc31, ms23J_2344, msdiv1012"><i>Mā no deva avadhi,</i></a><br>
<a data-var="khaṇḍahālassa → idaṃ padaṃ pts-vp-pli1 potthake"><i>Dāse no dehi khaṇḍahālassa;</i></a><br>
<a><i>Yassa honti tava kāmā,</i></a><br>
<a><i>Api raṭṭhā pabbājitā;</i></a><br>
<a><i>Bhikkhācariyaṃ carissāma”.</i></a></p>
<p><a data-ref="sc32, ms23J_2345, msdiv1013"><i>“Dukkhaṃ kho me janayatha,</i></a><br>
<a><i>Vilapantā jīvitassa kāmā hi;</i></a><br>
<a data-var="Muñcetha → muñcatha (bj, sya1ed, sya2ed, pts-vp-pli1)"><i>Muñcetha dāni kumāre,</i></a><br>
<a><i>Alampi me hotu puttayaññena”.</i></a></p>
<p><a data-ref="sc33, pts-vp-pli6.139, ms23J_2346, msdiv1014"><i>“Pubbeva khosi me vutto,</i></a><br>
<a><i>Dukkaraṃ durabhisambhavañcetaṃ;</i></a><br>
<a><i>Atha no upakkhaṭassa yaññassa,</i></a><br>
<a><i>Kasmā karosi vikkhepaṃ.</i></a></p>
<p><a data-ref="sc34, ms23J_2347, msdiv1015"><i>Sabbe vajanti sugatiṃ,</i></a><br>
<a><i>Ye yajanti yepi yājenti;</i></a><br>
<a><i>Ye cāpi anumodanti,</i></a><br>
<a><i>Yajantānaṃ edisaṃ mahāyaññaṃ”.</i></a></p>
<p><a data-var="jano → ca no (bj, sya1ed, sya2ed, pts-vp-pli1)" data-ref="sc35, ms23J_2348, msdiv1016"><i>“Atha kissa jano pubbe,</i></a><br>
<a><i>Sotthānaṃ brāhmaṇe avācesi;</i></a><br>
<a><i>Atha no akāraṇasmā,</i></a><br>
<a><i>Yaññatthāya deva ghātesi.</i></a></p>
<p><a data-var="daharakāle → daharake samāne (bj); daharake ca samāne (pts-vp-pli1)" data-ref="sc36, ms23J_2349, msdiv1017"><i>Pubbeva no daharakāle,</i></a><br>
<a data-var="na hanesi → na māresi (pts-vp-pli1)"><i>na hanesi na ghātesi;</i></a><br>
<a><i>Daharamhā yobbanaṃ pattā,</i></a><br>
<a><i>adūsakā tāta haññāma.</i></a></p>
<p><a data-ref="sc37, ms23J_2350, msdiv1018"><i>Hatthigate assagate,</i></a><br>
<a><i>Sannaddhe passa no mahārāja;</i></a><br>
<a><i>Yuddhe vā yujjhamāne vā,</i></a><br>
<a><i>Na hi mādisā sūrā honti yaññatthāya.</i></a></p>
<p><a data-ref="sc38, ms23J_2351, msdiv1019"><i>Paccante vāpi kupite,</i></a><br>
<a><i>Aṭavīsu vā mādise niyojenti;</i></a><br>
<a><i>Atha no akāraṇasmā,</i></a><br>
<a><i>Abhūmiyaṃ tāta haññāma.</i></a></p>
<p><a data-ref="sc39, ms23J_2352, msdiv1020"><i>Yāpi hi tā sakuṇiyo,</i></a><br>
<a><i>Vasanti tiṇagharāni katvāna;</i></a><br>
<a><i>Tāsampi piyā puttā,</i></a><br>
<a><i>Atha no tvaṃ deva ghātesi.</i></a></p>
<p><a data-ref="sc40, pts-vp-pli6.140, ms23J_2353, msdiv1021"><i>Mā tassa saddahesi,</i></a><br>
<a><i>Na maṃ khaṇḍahālo ghāteyya;</i></a><br>
<a><i>Mamañhi so ghātetvāna,</i></a><br>
<a><i>Anantarā tampi deva ghāteyya.</i></a></p>
<p><a data-ref="sc41, ms23J_2354, msdiv1022"><i>Gāmavaraṃ nigamavaraṃ dadanti,</i></a><br>
<a><i>Bhogampissa mahārāja;</i></a><br>
<a><i>Athaggapiṇḍikāpi,</i></a><br>
<a><i>Kule kule hete bhuñjanti.</i></a></p>
<p><a data-ref="sc42, ms23J_2355, msdiv1023"><i>Tesampi tādisānaṃ,</i></a><br>
<a><i>Icchanti dubbhituṃ mahārāja;</i></a><br>
<a><i>Yebhuyyena ete,</i></a><br>
<a><i>Akataññuno brāhmaṇā deva.</i></a></p>
<p><a data-ref="sc43, ms23J_2356, msdiv1024"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Hatthī asse ca pālema.</i></a></p>
<p><a data-ref="sc44, ms23J_2357, msdiv1025"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Hatthichakaṇāni ujjhema.</i></a></p>
<p><a data-ref="sc45, ms23J_2358, msdiv1026"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Assachakaṇāni ujjhema.</i></a></p>
<p><a data-ref="sc46, ms23J_2359, msdiv1027"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Yassa honti tava kāmā,</i></a><br>
<a><i>Api raṭṭhā pabbājitā;</i></a><br>
<a><i>Bhikkhācariyaṃ carissāma”.</i></a></p>
<p><a data-ref="sc47, pts-vp-pli6.141, ms23J_2360, msdiv1028"><i>“Dukkhaṃ kho me janayatha,</i></a><br>
<a><i>Vilapantā jīvitassa kāmā hi;</i></a><br>
<a><i>Muñcetha dāni kumāre,</i></a><br>
<a><i>Alampi me hotu puttayaññena”.</i></a></p>
<p><a data-ref="sc48, ms23J_2361, msdiv1029"><i>“Pubbeva khosi me vutto,</i></a><br>
<a><i>Dukkaraṃ durabhisambhavañcetaṃ;</i></a><br>
<a><i>Atha no upakkhaṭassa yaññassa,</i></a><br>
<a><i>Kasmā karosi vikkhepaṃ.</i></a></p>
<p><a data-ref="sc49, ms23J_2362, msdiv1030"><i>Sabbe vajanti sugatiṃ,</i></a><br>
<a><i>Ye yajanti yepi yājenti;</i></a><br>
<a><i>Ye cāpi anumodanti,</i></a><br>
<a><i>Yajantānaṃ edisaṃ mahāyaññaṃ”.</i></a></p>
<p><a data-ref="sc50, ms23J_2363, msdiv1031"><i>“Yadi kira yajitvā puttehi,</i></a><br>
<a><i>Devalokaṃ ito cutā yanti;</i></a><br>
<a><i>Brāhmaṇo tāva yajatu,</i></a><br>
<a><i>Pacchāpi yajasi tuvaṃ rājā.</i></a></p>
<p><a data-ref="sc51, ms23J_2364, msdiv1032"><i>Yadi kira yajitvā puttehi,</i></a><br>
<a><i>Devalokaṃ ito cutā yanti;</i></a><br>
<a><i>Esveva khaṇḍahālo,</i></a><br>
<a><i>Yajataṃ sakehi puttehi.</i></a></p>
<p><a data-ref="sc52, ms23J_2365, msdiv1033"><i>Evaṃ jānanto khaṇḍahālo,</i></a><br>
<a><i>kiṃ puttake na ghātesi;</i></a><br>
<a><i>Sabbañca ñātijanaṃ,</i></a><br>
<a><i>attānañca na ghātesi.</i></a></p>
<p><a data-ref="sc53, ms23J_2366, msdiv1034"><i>Sabbe vajanti nirayaṃ,</i></a><br>
<a><i>Ye yajanti yepi yājenti;</i></a><br>
<a><i>Ye cāpi anumodanti,</i></a><br>
<a><i>Yajantānaṃ edisaṃ mahāyaññaṃ.</i></a></p>
<p><a data-var="ayaṃ gāthā sī, sya1ed, sya2ed, pts-vp-pli1ed potthakesu na" data-ref="sc54, ms23J_2367, msdiv1035"><i>Sace hi so sujjhati yo hanāti,</i></a><br>
<a><i>Hatopi so saggamupeti ṭhānaṃ;</i></a><br>
<a><i>Bhovādi bhovādina mārayeyyuṃ,</i></a><br>
<a><i>Ye cāpi tesaṃ abhisaddaheyyuṃ.</i></a></p>
<p><a data-ref="sc55, pts-vp-pli6.142, ms23J_2368, msdiv1036"><i>Kathañca kira puttakāmāyo,</i></a><br>
<a><i>Gahapatayo gharaṇiyo ca;</i></a><br>
<a><i>Nagaramhi na uparavanti rājānaṃ,</i></a><br>
<a><i>‘Mā ghātayi orasaṃ puttaṃ’.</i></a></p>
<p><a data-ref="sc56, ms23J_2369, msdiv1037"><i>Kathañca kira puttakāmāyo,</i></a><br>
<a><i>Gahapatayo gharaṇiyo ca;</i></a><br>
<a><i>Nagaramhi na uparavanti rājānaṃ,</i></a><br>
<a><i>‘Mā ghātayi atrajaṃ puttaṃ’.</i></a></p>
<p><a data-var="Rañño camhi → raññomhi (bj)" data-ref="sc57, ms23J_2370, msdiv1038"><i>Rañño camhi atthakāmo,</i></a><br>
<a data-var="sabbajanapadassa → sabbadā janapadassa (bj, pts-vp-pli1)"><i>Hito ca sabbajanapadassa;</i></a><br>
<a><i>Na koci assa paṭighaṃ,</i></a><br>
<a><i>Mayā jānapado na pavedeti.</i></a></p>
<p><a data-ref="sc58, ms23J_2371, msdiv1039"><i>Gacchatha vo gharaṇiyo,</i></a><br>
<a><i>Tātañca vadetha khaṇḍahālañca;</i></a><br>
<a><i>‘Mā ghātetha kumāre,</i></a><br>
<a><i>Adūsake sīhasaṅkāse’.</i></a></p>
<p><a data-ref="sc59, ms23J_2372, msdiv1040"><i>Gacchatha vo gharaṇiyo,</i></a><br>
<a><i>Tātañca vadetha khaṇḍahālañca;</i></a><br>
<a><i>‘Mā ghātetha kumāre,</i></a><br>
<a><i>Apekkhite sabbalokassa’.</i></a></p>
<p><a data-ref="sc60, ms23J_2373, msdiv1041"><i>Yannūnāhaṃ jāyeyyaṃ,</i></a><br>
<a><i>Rathakārakulesu vā;</i></a><br>
<a><i>Pukkusakulesu vā vessesu vā jāyeyyaṃ,</i></a><br>
<a data-var="yaññe → yaññatthāya (bj, pts-vp-pli1)"><i>Na hajja maṃ rāja yaññe ghāteyya”.</i></a></p>
<p><a data-ref="sc61, ms23J_2374, msdiv1042"><i>“Sabbā sīmantiniyo gacchatha,</i></a><br>
<a><i>Ayyassa khaṇḍahālassa;</i></a><br>
<a><i>Pādesu nipatatha,</i></a><br>
<a><i>Aparādhāhaṃ na passāmi.</i></a></p>
<p><a data-ref="sc62, pts-vp-pli6.143, ms23J_2375, msdiv1043"><i>Sabbā sīmantiniyo gacchatha,</i></a><br>
<a><i>Ayyassa khaṇḍahālassa;</i></a><br>
<a><i>Pādesu nipatatha,</i></a><br>
<a><i>Kinte bhante mayaṃ adūsema”.</i></a></p>
<p><a data-var="Kapaṇā → kapaṇaṃ (bj, pts-vp-pli1)" data-ref="sc63, ms23J_2376, msdiv1044"><i>Kapaṇā vilapati selā,</i></a><br>
<a data-var="bhātare → bhātaro (bj, sya1ed, sya2ed, pts-vp-pli1, mr)"><i>Disvāna bhātare upanītatte;</i></a><br>
<a><i>“Yañño kira me ukkhipito,</i></a><br>
<a><i>Tātena saggakāmena”.</i></a></p>
<p><a data-ref="sc64, ms23J_2377, msdiv1045"><i>Āvatti parivatti ca,</i></a><br>
<a><i>vasulo sammukhā rañño;</i></a><br>
<a><i>“Mā no pitaraṃ avadhi,</i></a><br>
<a><i>daharamhāyobbanaṃ pattā”.</i></a></p>
<p><a data-ref="sc65, ms23J_2378, msdiv1046"><i>“Eso te vasula pitā,</i></a><br>
<a><i>Samehi pitarā saha;</i></a><br>
<a><i>Dukkhaṃ kho me janayasi,</i></a><br>
<a><i>Vilapanto antepurasmiṃ;</i></a><br>
<a><i>Muñcetha dāni kumāre,</i></a><br>
<a><i>Alampi me hotu puttayaññena”.</i></a></p>
<p><a data-ref="sc66, ms23J_2379, msdiv1047"><i>“Pubbeva khosi me vutto,</i></a><br>
<a><i>Dukkaraṃ durabhisambhavañcetaṃ;</i></a><br>
<a><i>Atha no upakkhaṭassa yaññassa,</i></a><br>
<a><i>Kasmā karosi vikkhepaṃ.</i></a></p>
<p><a data-ref="sc67, pts-vp-pli6.144, ms23J_2380, msdiv1048"><i>Sabbe vajanti sugatiṃ,</i></a><br>
<a><i>Ye yajanti yepi yājenti;</i></a><br>
<a><i>Ye cāpi anumodanti,</i></a><br>
<a><i>Yajantānaṃ edisaṃ mahāyaññaṃ.</i></a></p>
<p><a data-ref="sc68, ms23J_2381, msdiv1049"><i>Sabbaratanassa yañño upakkhaṭo,</i></a><br>
<a><i>Ekarāja tava paṭiyatto;</i></a><br>
<a><i>Abhinikkhamassu deva,</i></a><br>
<a><i>Saggaṃ gato tvaṃ pamodissasi”.</i></a></p>
<p><a data-ref="sc69, ms23J_2382, msdiv1050"><i>Daharā sattasatā etā,</i></a><br>
<a><i>Candakumārassa bhariyāyo;</i></a><br>
<a data-var="pakiritvāna → parikiritvāna (bj, pts-vp-pli1); vikiritvāna (sya1ed, sya2ed, mr)"><i>Kese pakiritvāna,</i></a><br>
<a data-var="maggamanuyāyisuṃ → maggamanuyanti (bj, pts-vp-pli1); maggamanuyāyanti (sya1ed, sya2ed)"><i>Rodantiyo maggamanuyāyisuṃ.</i></a></p>
<p><a data-ref="sc70, ms23J_2383, msdiv1051"><i>Aparā pana sokena,</i></a><br>
<a><i>Nikkhantā nandane viya devā;</i></a><br>
<a data-var="pakiritvāna → parikiritvāna (bj, pts-vp-pli1); vikiritvāna (sya1ed, sya2ed, mr)"><i>Kese pakiritvāna,</i></a><br>
<a data-var="maggamanuyāyiṃsu → maggamanuyanti (bj, pts-vp-pli1); maggamanuyāyanti (sya1ed, sya2ed)"><i>Rodantiyo maggamanuyāyiṃsu.</i></a></p>
<p><a data-ref="sc71, ms23J_2384, msdiv1052"><i>“Kāsikasucivatthadharā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyanti candasūriyā,</i></a><br>
<a><i>Yaññatthāya ekarājassa.</i></a></p>
<p><a data-ref="sc72, ms23J_2385, msdiv1053"><i>Kāsikasucivatthadharā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyanti candasūriyā,</i></a><br>
<a><i>Mātu katvā hadayasokaṃ.</i></a></p>
<p><a data-ref="sc73, ms23J_2386, msdiv1054"><i>Kāsikasucivatthadharā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyanti candasūriyā,</i></a><br>
<a><i>Janassa katvā hadayasokaṃ.</i></a></p>
<p><a data-var="nhāpakasunhāpitā → nahāpakasunahātā (pts-vp-pli1)" data-ref="sc74, ms23J_2387, msdiv1055"><i>Maṃsarasabhojanā nhāpakasunhāpitā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyanti candasūriyā,</i></a><br>
<a><i>Yaññatthāya ekarājassa.</i></a></p>
<p><a data-var="imā dve gāthāyo pts-vp-pli1ed potthake" data-ref="sc75, ms23J_2388, msdiv1056"><i>Maṃsarasabhojanā nhāpakasunhāpitā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyanti candasūriyā,</i></a><br>
<a><i>Mātu katvā hadayasokaṃ.</i></a></p>
<p><a data-ref="sc76, ms23J_2389, msdiv1057"><i>Maṃsarasabhojanā nhāpakasunhāpitā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyanti candasūriyā,</i></a><br>
<a><i>Janassa katvā hadayasokaṃ.</i></a></p>
<p><a data-ref="sc77, pts-vp-pli6.145, ms23J_2390, msdiv1058"><i>Yassu pubbe hatthivaradhuragate,</i></a><br>
<a data-var="Hatthīhi → hatthikā (sya1ed, sya2ed); pattikā (pts-vp-pli1)"><i>Hatthīhi anuvajanti;</i></a><br>
<a><i>Tyajja candasūriyā,</i></a><br>
<a><i>Ubhova pattikā yanti.</i></a></p>
<p><a data-ref="sc78, ms23J_2391, msdiv1059"><i>Yassu pubbe assavaradhuragate,</i></a><br>
<a data-var="Assehi → assakā (sya1ed, sya2ed); pattikā (pts-vp-pli1)"><i>Assehi anuvajanti;</i></a><br>
<a><i>Tyajja candasūriyā,</i></a><br>
<a><i>Ubhova pattikā yanti.</i></a></p>
<p><a data-ref="sc79, ms23J_2392, msdiv1060"><i>Yassu pubbe rathavaradhuragate,</i></a><br>
<a data-var="Rathehi → rathikā (sya1ed, sya2ed); pattikā (pts-vp-pli1)"><i>Rathehi anuvajanti;</i></a><br>
<a><i>Tyajja candasūriyā,</i></a><br>
<a><i>Ubhova pattikā yanti.</i></a></p>
<p><a data-var="niyyaṃsu → nīyiṃsu (sya1ed, sya2ed, csp1ed)" data-ref="sc80, ms23J_2393, msdiv1061"><i>Yehissu pubbe niyyaṃsu,</i></a><br>
<a><i>Tapanīyakappanehi turaṅgehi;</i></a><br>
<a><i>Tyajja candasūriyā,</i></a><br>
<a><i>Ubhova pattikā yanti”.</i></a></p>
<p><a data-ref="sc81, ms23J_2394, msdiv1062"><i>“Yadi sakuṇi maṃsamicchasi,</i></a><br>
<a data-var="Ḍayassu → dayāssu (bj); uyyassu (sya1ed, sya2ed, mr); dayassu (pts-vp-pli1)"><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho catūhi puttehi.</i></a></p>
<p><a data-ref="sc82, ms23J_2395, msdiv1063"><i>Yadi sakuṇi maṃsamicchasi,</i></a><br>
<a><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho catūhi kaññāhi.</i></a></p>
<p><a data-ref="sc83, ms23J_2396, msdiv1064"><i>Yadi sakuṇi maṃsamicchasi,</i></a><br>
<a><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho catūhi mahesīhi.</i></a></p>
<p><a data-ref="sc84, ms23J_2397, msdiv1065"><i>Yadi sakuṇi maṃsamicchasi,</i></a><br>
<a><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho catūhi gahapatīhi.</i></a></p>
<p><a data-ref="sc85, pts-vp-pli6.146, ms23J_2398, msdiv1066"><i>Yadi sakuṇi maṃsamicchasi,</i></a><br>
<a><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho catūhi hatthīhi.</i></a></p>
<p><a data-ref="sc86, ms23J_2399, msdiv1067"><i>Yadi sakuṇi maṃsamicchasi,</i></a><br>
<a><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho catūhi assehi.</i></a></p>
<p><a data-ref="sc87, ms23J_2400, msdiv1068"><i>Yadi sakuṇi maṃsamicchasi,</i></a><br>
<a><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho catūhi usabhehi.</i></a></p>
<p><a data-ref="sc88, ms23J_2401, msdiv1069"><i>Yadi sakuṇi maṃsamicchasi,</i></a><br>
<a><i>Ḍayassu pubbena pupphavatiyā;</i></a><br>
<a><i>Yajatettha ekarājā,</i></a><br>
<a><i>Sammūḷho sabbacatukkena.</i></a></p>
<p><a data-ref="sc89, ms23J_2402, msdiv1070"><i>Ayamassa pāsādo,</i></a><br>
<a data-var="Idaṃ antepuraṃ suramaṇīyaṃ → sovaṇṇo pupphamālyābhikiṇṇo (sya1ed, sya2ed), sovaṇṇo pupphamalyavikiṇṇo (mr)"><i>Idaṃ antepuraṃ suramaṇīyaṃ;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc90, ms23J_2403, msdiv1071"><i>Idamassa kūṭāgāraṃ,</i></a><br>
<a><i>Sovaṇṇaṃ pupphamalyavikiṇṇaṃ;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc91, ms23J_2404, msdiv1072"><i>Idamassa uyyānaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc92, ms23J_2405, msdiv1073"><i>Idamassa asokavanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc93, ms23J_2406, msdiv1074"><i>Idamassa kaṇikāravanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc94, ms23J_2407, msdiv1075"><i>Idamassa pāṭalivanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc95, ms23J_2408, msdiv1076"><i>Idamassa ambavanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc96, pts-vp-pli6.147, ms23J_2409, msdiv1077"><i>Ayamassa pokkharaṇī,</i></a><br>
<a><i>Sañchannā padumapuṇḍarīkehi;</i></a><br>
<a><i>Nāvā ca sovaṇṇavikatā,</i></a><br>
<a data-var="Pupphavalliyā → pupphāvaliyā (bj, pts-vp-pli1)"><i>Pupphavalliyā cittā suramaṇīyā;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc97, ms23J_2410, msdiv1078"><i>Idamassa hatthiratanaṃ,</i></a><br>
<a><i>Erāvaṇo gajo balī dantī;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc98, ms23J_2411, msdiv1079"><i>Idamassa assaratanaṃ,</i></a><br>
<a data-var="ekakhuro → ekakhuro vego (sya1ed, sya2ed)"><i>ekakhuro asso;</i></a><br>
<a><i>Tedāni ayyaputtā,</i></a><br>
<a><i>cattāro vadhāya ninnītā.</i></a></p>
<p><a data-ref="sc99, ms23J_2412, msdiv1080"><i>Ayamassa assaratho,</i></a><br>
<a data-var="Sāḷiya → sāliya viya (sya1ed, sya2ed); sālika (pts-vp-pli1)"><i>Sāḷiya nigghoso subho ratanavicitto;</i></a><br>
<a><i>Yatthassu ayyaputtā,</i></a><br>
<a><i>Sobhiṃsu nandane viya devā;</i></a><br>
<a><i>Tedāni ayyaputtā,</i></a><br>
<a><i>Cattāro vadhāya ninnītā.</i></a></p>
<p><a data-ref="sc100, ms23J_2413, msdiv1081"><i>Kathaṃ nāma sāmasamasundarehi,</i></a><br>
<a data-var="Candanamudukagattehi → candanamarakatagattehi (bj); candanamudukagattāhi (sya2ed); candanamarakatagattahi (pts-vp-pli1)"><i>Candanamudukagattehi;</i></a><br>
<a><i>Rājā yajissate yaññaṃ,</i></a><br>
<a><i>Sammūḷho catūhi puttehi.</i></a></p>
<p><a data-ref="sc101, ms23J_2414, msdiv1082"><i>Kathaṃ nāma sāmasamasundarāhi,</i></a><br>
<a><i>Candanamudukagattāhi;</i></a><br>
<a><i>Rājā yajissate yaññaṃ,</i></a><br>
<a><i>Sammūḷho catūhi kaññāhi.</i></a></p>
<p><a data-ref="sc102, ms23J_2415, msdiv1083"><i>Kathaṃ nāma sāmasamasundarāhi,</i></a><br>
<a><i>Candanamudukagattāhi;</i></a><br>
<a><i>Rājā yajissate yaññaṃ,</i></a><br>
<a><i>Sammūḷho catūhi mahesīhi.</i></a></p>
<p><a data-ref="sc103, ms23J_2416, msdiv1084"><i>Kathaṃ nāma sāmasamasundarehi,</i></a><br>
<a><i>Candanamudukagattehi;</i></a><br>
<a><i>Rājā yajissate yaññaṃ,</i></a><br>
<a><i>Sammūḷho catūhi gahapatīhi.</i></a></p>
<p><a data-ref="sc104, ms23J_2417, msdiv1085"><i>Yathā honti gāmanigamā,</i></a><br>
<a><i>Suññā amanussakā brahāraññā;</i></a><br>
<a><i>Tathā hessati pupphavatiyā,</i></a><br>
<a><i>Yiṭṭhesu candasūriyesu”.</i></a></p>
<p><a data-ref="sc105, pts-vp-pli6.148, ms23J_2418, msdiv1086"><i>“Ummattikā bhavissāmi,</i></a><br>
<a data-var="paṃsunā ca → paṃsunāva (sya1ed, sya2ed, mr)"><i>Bhūnahatā paṃsunā ca parikiṇṇā;</i></a><br>
<a data-var="candavaraṃ → candakumāraṃ (sya1ed, sya2ed)"><i>Sace candavaraṃ hanti,</i></a><br>
<a data-var="rujjhanti → nirujjhanti (bj, pts-vp-pli1); bhijjanti (sya1ed, sya2ed)"><i>Pāṇā me deva rujjhanti.</i></a></p>
<p><a data-ref="sc106, ms23J_2419, msdiv1087"><i>Ummattikā bhavissāmi,</i></a><br>
<a><i>Bhūnahatā paṃsunā ca parikiṇṇā;</i></a><br>
<a><i>Sace sūriyavaraṃ hanti,</i></a><br>
<a><i>Pāṇā me deva rujjhanti”.</i></a></p>
<p><a data-ref="sc107, ms23J_2420, msdiv1088"><i>“Kinnumā na ramāpeyyuṃ,</i></a><br>
<a><i>Aññamaññaṃ piyaṃvadā;</i></a><br>
<a><i>Ghaṭṭikā uparikkhī ca,</i></a><br>
<a data-var="Pokkharaṇī ca bhārikā → ghaṭṭiyā oparakkhī ca pokkharakkhī ca nāyikā (bj); ghaṭṭikā uparikkhī ca pokkharaṇī ca gāyikā (sya1ed, sya2ed); ghaṭṭiyā oparakkhī ca pokkharakkhī ca gāyikā (pts-vp-pli1)"><i>Pokkharaṇī ca bhārikā;</i></a><br>
<a><i>Candasūriyesu naccantiyo,</i></a><br>
<a><i>Samā tāsaṃ na vijjati”.</i></a></p>
<p><a data-ref="sc108, ms23J_2421, msdiv1089"><i>“Imaṃ mayhaṃ hadayasokaṃ,</i></a><br>
<a data-var="Paṭimuñcatu → paṭimuccatu (mr)"><i>Paṭimuñcatu khaṇḍahāla tava mātā;</i></a><br>
<a><i>Yo mayhaṃ hadayasoko,</i></a><br>
<a><i>Candamhi vadhāya ninnīte.</i></a></p>
<p><a data-ref="sc109, ms23J_2422, msdiv1090"><i>Imaṃ mayhaṃ hadayasokaṃ,</i></a><br>
<a><i>Paṭimuñcatu khaṇḍahāla tava mātā;</i></a><br>
<a><i>Yo mayhaṃ hadayasoko,</i></a><br>
<a><i>Sūriyamhi vadhāya ninnīte.</i></a></p>
<p><a data-ref="sc110, ms23J_2423, msdiv1091"><i>Imaṃ mayhaṃ hadayasokaṃ,</i></a><br>
<a><i>Paṭimuñcatu khaṇḍahāla tava jāyā;</i></a><br>
<a><i>Yo mayhaṃ hadayasoko,</i></a><br>
<a><i>Candamhi vadhāya ninnīte.</i></a></p>
<p><a data-ref="sc111, ms23J_2424, msdiv1092"><i>Imaṃ mayhaṃ hadayasokaṃ,</i></a><br>
<a><i>Paṭimuñcatu khaṇḍahāla tava jāyā;</i></a><br>
<a><i>Yo mayhaṃ hadayasoko,</i></a><br>
<a><i>Sūriyamhi vadhāya ninnīte.</i></a></p>
<p><a data-ref="sc112, ms23J_2425, msdiv1093"><i>Mā ca putte mā ca patiṃ,</i></a><br>
<a><i>Addakkhi khaṇḍahāla tava mātā;</i></a><br>
<a><i>Yo ghātesi kumāre,</i></a><br>
<a><i>Adūsake sīhasaṅkāse.</i></a></p>
<p><a data-ref="sc113, ms23J_2426, msdiv1094"><i>Mā ca putte mā ca patiṃ,</i></a><br>
<a><i>Addakkhi khaṇḍahāla tava mātā;</i></a><br>
<a><i>Yo ghātesi kumāre,</i></a><br>
<a><i>Apekkhite sabbalokassa.</i></a></p>
<p><a data-ref="sc114, ms23J_2427, msdiv1095"><i>Mā ca putte mā ca patiṃ,</i></a><br>
<a><i>Addakkhi khaṇḍahāla tava jāyā;</i></a><br>
<a><i>Yo ghātesi kumāre,</i></a><br>
<a><i>Adūsake sīhasaṅkāse.</i></a></p>
<p><a data-ref="sc115, ms23J_2428, msdiv1096"><i>Mā ca putte mā ca patiṃ,</i></a><br>
<a><i>Addakkhi khaṇḍahāla tava jāyā;</i></a><br>
<a><i>Yo ghātesi kumāre,</i></a><br>
<a><i>Apekkhite sabbalokassa”.</i></a></p>
<p><a data-ref="sc116, ms23J_2429, msdiv1097"><i>“Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Hatthī asse ca pālema.</i></a></p>
<p><a data-ref="sc117, ms23J_2430, msdiv1098"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Hatthichakaṇāni ujjhema.</i></a></p>
<p><a data-ref="sc118, ms23J_2431, msdiv1099"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Api nigaḷabandhakāpi,</i></a><br>
<a><i>Assachakaṇāni ujjhema.</i></a></p>
<p><a data-ref="sc119, ms23J_2432, msdiv1100"><i>Mā no deva avadhi,</i></a><br>
<a><i>Dāse no dehi khaṇḍahālassa;</i></a><br>
<a><i>Yassa honti tava kāmā,</i></a><br>
<a><i>Api raṭṭhā pabbājitā;</i></a><br>
<a><i>Bhikkhācariyaṃ carissāma.</i></a></p>
<p><a data-ref="sc120, pts-vp-pli6.150, ms23J_2433, msdiv1101"><i>Dibbaṃ deva upayācanti,</i></a><br>
<a><i>puttatthikāpi daliddā;</i></a><br>
<a><i>Paṭibhānānipi hitvā,</i></a><br>
<a><i>putte na labhanti ekaccā.</i></a></p>
<p><a data-var="Āsīsikāni → assāsakāni (bj, pts-vp-pli1); āsāsikāni (sya1ed, sya2ed)" data-ref="sc121, ms23J_2434, msdiv1102"><i>Āsīsikāni karonti,</i></a><br>
<a data-var="paputtā → puttā (pts-vp-pli1)"><i>Puttā no jāyantu tato paputtā;</i></a><br>
<a><i>Atha no akāraṇasmā,</i></a><br>
<a><i>Yaññatthāya deva ghātesi.</i></a></p>
<p><a data-ref="sc122, ms23J_2435, msdiv1103"><i>Upayācitakena puttaṃ labhanti,</i></a><br>
<a><i>Mā tāta no aghātesi;</i></a><br>
<a><i>Mā kicchāladdhakehi puttehi,</i></a><br>
<a><i>Yajittho imaṃ yaññaṃ.</i></a></p>
<p><a data-ref="sc123, ms23J_2436, msdiv1104"><i>Upayācitakena puttaṃ labhanti,</i></a><br>
<a><i>Mā tāta no aghātesi;</i></a><br>
<a><i>Mā kapaṇaladdhakehi puttehi,</i></a><br>
<a><i>Ammāya no vippavāsesi.</i></a></p>
<p><a data-var="Bahudukkhā → bahudukkha (bj, pts-vp-pli1); bahudukkhaṃ (sya1ed, sya2ed, mr)" data-ref="sc124, ms23J_2437, msdiv1105"><i>Bahudukkhā posiya candaṃ,</i></a><br>
<a><i>amma tuvaṃ jīyase puttaṃ;</i></a><br>
<a><i>Vandāmi kho te pāde,</i></a><br>
<a><i>labhataṃ tāto paralokaṃ.</i></a></p>
<p><a data-ref="sc125, ms23J_2438, msdiv1106"><i>Handa ca maṃ upaguyha,</i></a><br>
<a><i>Pāde te amma vandituṃ dehi;</i></a><br>
<a data-var="pavāsaṃ → vippavāsaṃ (mr)"><i>Gacchāmi dāni pavāsaṃ,</i></a><br>
<a><i>Yaññatthāya ekarājassa.</i></a></p>
<p><a data-var="upagūha → upaguyha (mr)" data-ref="sc126, ms23J_2439, msdiv1107"><i>Handa ca maṃ upagūha,</i></a><br>
<a><i>Pāde te amma vandituṃ dehi;</i></a><br>
<a><i>Gacchāmi dāni pavāsaṃ,</i></a><br>
<a><i>Mātu katvā hadayasokaṃ.</i></a></p>
<p><a data-var="upagūha → upaguyha (mr)" data-ref="sc127, ms23J_2440, msdiv1108"><i>Handa ca maṃ upagūha,</i></a><br>
<a><i>Pāde te amma vandituṃ dehi;</i></a><br>
<a><i>Gacchāmi dāni pavāsaṃ,</i></a><br>
<a><i>Janassa katvā hadayasokaṃ”.</i></a></p>
<p><a data-ref="sc128, pts-vp-pli6.151, ms23J_2441, msdiv1109"><i>“Handa ca padumapattānaṃ,</i></a><br>
<a><i>Moḷiṃ bandhassu gotamiputta;</i></a><br>
<a data-var="Campakadalamissāyo → campakadalavītimissāyo (bj); campakadalivītimissāyo (pts-vp-pli1); campakadalimissāyo (mr)"><i>Campakadalamissāyo,</i></a><br>
<a><i>Esā te porāṇikā pakati.</i></a></p>
<p><a data-ref="sc129, ms23J_2442, msdiv1110"><i>Handa ca vilepanaṃ te,</i></a><br>
<a><i>Pacchimakaṃ candanaṃ vilimpassu;</i></a><br>
<a><i>Yehi ca suvilitto,</i></a><br>
<a><i>Sobhasi rājaparisāyaṃ.</i></a></p>
<p><a data-ref="sc130, ms23J_2443, msdiv1111"><i>Handa ca mudukāni vatthāni,</i></a><br>
<a><i>Pacchimakaṃ kāsikaṃ nivāsehi;</i></a><br>
<a><i>Yehi ca sunivattho,</i></a><br>
<a><i>Sobhasi rājaparisāyaṃ.</i></a></p>
<p><a data-ref="sc131, ms23J_2444, msdiv1112"><i>Muttāmaṇikanakavibhūsitāni,</i></a><br>
<a><i>Gaṇhassu hatthābharaṇāni;</i></a><br>
<a><i>Yehi ca hatthābharaṇehi,</i></a><br>
<a><i>Sobhasi rājaparisāyaṃ”.</i></a></p>
<p><a data-ref="sc132, ms23J_2445, msdiv1113"><i>“Na hi nūnāyaṃ raṭṭhapālo,</i></a><br>
<a><i>Bhūmipati janapadassa dāyādo;</i></a><br>
<a><i>Lokissaro mahanto,</i></a><br>
<a><i>Putte snehaṃ janayati”.</i></a></p>
<p><a data-ref="sc133, ms23J_2446, msdiv1114"><i>“Mayhampi piyā puttā,</i></a><br>
<a><i>Attā ca piyo tumhe ca bhariyāyo;</i></a><br>
<a data-var="patthayāno → patthayamāno (sya1ed, sya2ed, mr)"><i>Saggañca patthayāno,</i></a><br>
<a><i>Tenāhaṃ ghātayissāmi”.</i></a></p>
<p><a data-ref="sc134, pts-vp-pli6.152, ms23J_2447, msdiv1115"><i>“Maṃ paṭhamaṃ ghātehi,</i></a><br>
<a><i>Mā me hadayaṃ dukkhaṃ phālesi;</i></a><br>
<a data-var="Alaṅkato → analaṅkato (mr)"><i>Alaṅkato sundarako,</i></a><br>
<a><i>Putto deva tava sukhumālo.</i></a></p>
<p><a data-ref="sc135, ms23J_2448, msdiv1116"><i>Handayya maṃ hanassu,</i></a><br>
<a data-var="Paraloke → salokā (bj, pts-vp-pli1, mr); sasokā (sya1ed, sya2ed) | candakena → candiyena (bj, pts-vp-pli1, mr)"><i>Paraloke candakena hessāmi;</i></a><br>
<a><i>Puññaṃ karassu vipulaṃ,</i></a><br>
<a><i>Vicarāma ubhopi paraloke”.</i></a></p>
<p><a data-var="maraṇaṃ → idaṃ padaṃ bj, pts-vp-pli1 potthakesu" data-ref="sc136, ms23J_2449, msdiv1117"><i>“Mā tvaṃ cande rucci maraṇaṃ,</i></a><br>
<a><i>Bahukā tava devarā visālakkhi;</i></a><br>
<a><i>Te taṃ ramayissanti,</i></a><br>
<a><i>Yiṭṭhasmiṃ gotamiputte”.</i></a></p>
<p><a data-ref="sc137, ms23J_2450, msdiv1118"><i>Evaṃ vutte, candā attānaṃ,</i></a><br>
<a><i>hanti hatthatalakehi;</i></a><br>
<a data-var="Alamettha → alamatthu (bj, pts-vp-pli1)"><i>“Alamettha jīvitena,</i></a><br>
<a data-var="pissāmi → pāyāmi (bj, pts-vp-pli1)"><i>pissāmi visaṃ marissāmi.</i></a></p>
<p><a data-ref="sc138, ms23J_2451, msdiv1119"><i>Na hi nūnimassa rañño,</i></a><br>
<a><i>Mittāmaccā ca vijjare suhadā;</i></a><br>
<a><i>Ye na vadanti rājānaṃ,</i></a><br>
<a><i>Mā ghātayi orase putte.</i></a></p>
<p><a data-ref="sc139, ms23J_2452, msdiv1120"><i>Na hi nūnimassa rañño,</i></a><br>
<a><i>Ñātī mittā ca vijjare suhadā;</i></a><br>
<a><i>Ye na vadanti rājānaṃ,</i></a><br>
<a><i>Mā ghātayi atraje putte.</i></a></p>
<p><a data-ref="sc140, pts-vp-pli6.153, ms23J_2453, msdiv1121"><i>Ime tepi mayhaṃ puttā,</i></a><br>
<a><i>Guṇino kāyūradhārino rāja;</i></a><br>
<a><i>Tehipi yajassu yaññaṃ,</i></a><br>
<a data-var="muñcatu → muccatu (pts-vp-pli1, mr)"><i>Atha muñcatu gotamiputte.</i></a></p>
<p><a data-ref="sc141, ms23J_2454, msdiv1122"><i>Bilasataṃ maṃ katvāna,</i></a><br>
<a><i>Yajassu sattadhā mahārāja;</i></a><br>
<a><i>Mā jeṭṭhaputtamavadhi,</i></a><br>
<a><i>Adūsakaṃ sīhasaṅkāsaṃ.</i></a></p>
<p><a data-ref="sc142, ms23J_2455, msdiv1123"><i>Bilasataṃ maṃ katvāna,</i></a><br>
<a><i>Yajassu sattadhā mahārāja;</i></a><br>
<a><i>Mā jeṭṭhaputtamavadhi,</i></a><br>
<a><i>Apekkhitaṃ sabbalokassa”.</i></a></p>
<p><a data-ref="sc143, ms23J_2456, msdiv1124"><i>“Bahukā tava dinnābharaṇā,</i></a><br>
<a><i>Uccāvacā subhaṇitamhi;</i></a><br>
<a><i>Muttāmaṇiveḷuriyā,</i></a><br>
<a><i>Etaṃ te pacchimakaṃ dānaṃ”.</i></a></p>
<p><a data-ref="sc144, ms23J_2457, msdiv1125"><i>“Yesaṃ pubbe khandhesu,</i></a><br>
<a><i>Phullā mālāguṇā vivattiṃsu;</i></a><br>
<a data-var="sunisito → pītanisito (bj, pts-vp-pli1)"><i>Tesajjapi sunisito,</i></a><br>
<a><i>Nettiṃso vivattissati khandhesu.</i></a></p>
<p><a data-ref="sc145, ms23J_2458, msdiv1126"><i>Yesaṃ pubbe khandhesu,</i></a><br>
<a><i>Cittā mālāguṇā vivattiṃsu;</i></a><br>
<a><i>Tesajjapi sunisito,</i></a><br>
<a><i>Nettiṃso vivattissati khandhesu.</i></a></p>
<p><a data-var="Aciraṃ → acirā (bj, sya1ed, sya2ed, pts-vp-pli1)" data-ref="sc146, ms23J_2459, msdiv1127"><i>Aciraṃ vata nettiṃso,</i></a><br>
<a><i>Vivattissati rājaputtānaṃ khandhesu;</i></a><br>
<a><i>Atha mama hadayaṃ na phalati,</i></a><br>
<a><i>Tāva daḷhabandhañca me āsi.</i></a></p>
<p><a data-ref="sc147, pts-vp-pli6.154, ms23J_2460, msdiv1128"><i>Kāsikasucivatthadharā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyātha candasūriyā,</i></a><br>
<a><i>Yaññatthāya ekarājassa.</i></a></p>
<p><a data-ref="sc148, ms23J_2461, msdiv1129"><i>Kāsikasucivatthadharā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyātha candasūriyā,</i></a><br>
<a><i>Mātu katvā hadayasokaṃ.</i></a></p>
<p><a data-ref="sc149, ms23J_2462, msdiv1130"><i>Kāsikasucivatthadharā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyātha candasūriyā,</i></a><br>
<a><i>Janassa katvā hadayasokaṃ.</i></a></p>
<p><a data-ref="sc150, ms23J_2463, msdiv1131"><i>Maṃsarasabhojanā nhāpakasunhāpitā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyātha candasūriyā,</i></a><br>
<a><i>Yaññatthāya ekarājassa.</i></a></p>
<p><a data-ref="sc151, ms23J_2464, msdiv1132"><i>Maṃsarasabhojanā nhāpakasunhāpitā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyātha candasūriyā,</i></a><br>
<a><i>Mātu katvā hadayasokaṃ.</i></a></p>
<p><a data-ref="sc152, ms23J_2465, msdiv1133"><i>Maṃsarasabhojanā nhāpakasunhāpitā,</i></a><br>
<a><i>Kuṇḍalino agalucandanavilittā;</i></a><br>
<a><i>Niyyātha candasūriyā,</i></a><br>
<a><i>Janassa katvā hadayasokaṃ”.</i></a></p>
<p><a data-ref="sc153, ms23J_2466, msdiv1134"><i>Sabbasmiṃ upakkhaṭasmiṃ,</i></a><br>
<a data-var="candasmiṃ → candiyasmiṃ (bj, pts-vp-pli1); candasuriyasmiṃ (sya1ed, sya2ed)"><i>Nisīdite candasmiṃ yaññatthāya;</i></a><br>
<a><i>Pañcālarājadhītā pañjalikā,</i></a><br>
<a data-var="Sabbaparisāya samanupariyāyi → sabbaparisamanupariyāsi (bj, pts-vp-pli1); sabbaparisantaramanupariyāsi (sya1ed, sya2ed)"><i>Sabbaparisāya samanupariyāyi.</i></a></p>
<p><a data-ref="sc154, ms23J_2467, msdiv1135"><i>“Yena saccena khaṇḍahālo,</i></a><br>
<a><i>Pāpakammaṃ karoti dummedho;</i></a><br>
<a><i>Etena saccavajjena,</i></a><br>
<a><i>Samaṅginī sāmikena homi.</i></a></p>
<p><a data-ref="sc155, ms23J_2468, msdiv1136"><i>Ye idhatthi amanussā,</i></a><br>
<a><i>Yāni ca yakkhabhūtabhabyāni;</i></a><br>
<a><i>Karontu me veyyāvaṭikaṃ,</i></a><br>
<a><i>Samaṅginī sāmikena homi.</i></a></p>
<p><a data-ref="sc156, pts-vp-pli6.155, ms23J_2469, msdiv1137"><i>Yā devatā idhāgatā,</i></a><br>
<a><i>Yāni ca yakkhabhūtabhabyāni;</i></a><br>
<a><i>Saraṇesiniṃ anāthaṃ tāyatha maṃ,</i></a><br>
<a data-var="ajeyyaṃ → ajiyyaṃ (bj)"><i>Yācāmahaṃ pati māhaṃ ajeyyaṃ”.</i></a></p>
<p><a data-ref="sc157, ms23J_2470, msdiv1138"><i>Taṃ sutvā amanusso,</i></a><br>
<a><i>Ayokūṭaṃ paribbhametvāna;</i></a><br>
<a><i>Bhayamassa janayanto,</i></a><br>
<a><i>Rājānaṃ idamavoca.</i></a></p>
<p><a data-ref="sc158, ms23J_2471, msdiv1139"><i>“Bujjhassu kho rājakali,</i></a><br>
<a data-var="tāhaṃ → mā tehaṃ (sya1ed, sya2ed) | nitāḷesiṃ → nitāḷemi (bj, pts-vp-pli1); nipphālesiṃ (mr)"><i>Mā tāhaṃ matthakaṃ nitāḷesiṃ;</i></a><br>
<a><i>Mā jeṭṭhaputtamavadhi,</i></a><br>
<a><i>Adūsakaṃ sīhasaṅkāsaṃ.</i></a></p>
<p><a data-ref="sc159, ms23J_2472, msdiv1140"><i>Ko te diṭṭho rājakali,</i></a><br>
<a data-var="haññamānāyo → haññamānā (bj, mr)"><i>Puttabhariyāyo haññamānāyo;</i></a><br>
<a><i>Seṭṭhi ca gahapatayo,</i></a><br>
<a><i>Adūsakā saggakāmā hi”.</i></a></p>
<p><a data-ref="sc160, ms23J_2473, msdiv1141"><i>Taṃ sutvā khaṇḍahālo,</i></a><br>
<a><i>Rājā ca abbhutamidaṃ disvāna;</i></a><br>
<a><i>Sabbesaṃ bandhanāni mocesuṃ,</i></a><br>
<a data-var="anupaghātaṃ → apāpānaṃ (bj, pts-vp-pli1)"><i>Yathā taṃ anupaghātaṃ.</i></a></p>
<p><a data-ref="sc161, ms23J_2474, msdiv1142"><i>Sabbesu vippamuttesu,</i></a><br>
<a><i>Ye tattha samāgatā tadā āsuṃ;</i></a><br>
<a><i>Sabbe ekekaleḍḍukamadaṃsu,</i></a><br>
<a><i>Esa vadho khaṇḍahālassa.</i></a></p>
<p><a data-var="paviṭṭhā → patiṃsu (bj); patitvā (pts-vp-pli1)" data-ref="sc162, pts-vp-pli6.156, ms23J_2475, msdiv1143"><i>Sabbe paviṭṭhā nirayaṃ,</i></a><br>
<a><i>Yathā taṃ pāpakaṃ karitvāna;</i></a><br>
<a><i>Na hi pāpakammaṃ katvā,</i></a><br>
<a><i>Labbhā sugatiṃ ito gantuṃ.</i></a></p>
<p><a data-ref="sc163, ms23J_2476, msdiv1144"><i>Sabbesu vippamuttesu,</i></a><br>
<a data-var="Ye → ye ca (bj, pts-vp-pli1)"><i>Ye tattha samāgatā tadā āsuṃ;</i></a><br>
<a><i>Candaṃ abhisiñciṃsu,</i></a><br>
<a data-var="rājaparisā → rājapurisā (sya1ed, sya2ed)"><i>Samāgatā rājaparisā ca.</i></a></p>
<p><a data-ref="sc164, ms23J_2477, msdiv1145"><i>Sabbesu vippamuttesu,</i></a><br>
<a data-var="Ye → ye ca (bj, pts-vp-pli1); yā (sya1ed, sya2ed)"><i>Ye tattha samāgatā tadā āsuṃ;</i></a><br>
<a><i>Candaṃ abhisiñciṃsu,</i></a><br>
<a><i>Samāgatā rājakaññāyo ca.</i></a></p>
<p><a data-ref="sc165, ms23J_2478, msdiv1146"><i>Sabbesu vippamuttesu,</i></a><br>
<a><i>Ye tattha samāgatā tadā āsuṃ;</i></a><br>
<a><i>Candaṃ abhisiñciṃsu,</i></a><br>
<a data-var="devaparisā → devapurisā (sya1ed, sya2ed)"><i>Samāgatā devaparisā ca.</i></a></p>
<p><a data-ref="sc166, ms23J_2479, msdiv1147"><i>Sabbesu vippamuttesu,</i></a><br>
<a data-var="Ye → ye ca (bj, pts-vp-pli1); yā (sya1ed, sya2ed)"><i>Ye tattha samāgatā tadā āsuṃ;</i></a><br>
<a><i>Candaṃ abhisiñciṃsu,</i></a><br>
<a><i>Samāgatā devakaññāyo ca.</i></a></p>
<p><a data-ref="sc167, ms23J_2480, msdiv1148"><i>Sabbesu vippamuttesu,</i></a><br>
<a><i>Ye tattha samāgatā tadā āsuṃ;</i></a><br>
<a><i>Celukkhepamakaruṃ,</i></a><br>
<a data-var="rājaparisā → rājapurisā (sya1ed, sya2ed)"><i>Samāgatā rājaparisā ca.</i></a></p>
<p><a data-ref="sc168, ms23J_2481, msdiv1149"><i>Sabbesu vippamuttesu,</i></a><br>
<a data-var="Ye → ye ca (bj, pts-vp-pli1); yā (sya1ed, sya2ed)"><i>Ye tattha samāgatā tadā āsuṃ;</i></a><br>
<a><i>Celukkhepamakaruṃ,</i></a><br>
<a><i>Samāgatā rājakaññāyo ca.</i></a></p>
<p><a data-ref="sc169, ms23J_2482, msdiv1150"><i>Sabbesu vippamuttesu,</i></a><br>
<a><i>Ye tattha samāgatā tadā āsuṃ;</i></a><br>
<a><i>Celukkhepamakaruṃ,</i></a><br>
<a data-var="devaparisā → devapurisā (sya1ed, sya2ed)"><i>Samāgatā devaparisā ca.</i></a></p>
<p><a data-ref="sc170, ms23J_2483, msdiv1151"><i>Sabbesu vippamuttesu,</i></a><br>
<a data-var="Ye → ye ca (bj, pts-vp-pli1); yā (sya1ed, sya2ed)"><i>Ye tattha samāgatā tadā āsuṃ;</i></a><br>
<a><i>Celukkhepamakaruṃ,</i></a><br>
<a><i>Samāgatā devakaññāyo ca.</i></a></p>
<p><a data-ref="sc171, ms23J_2484, msdiv1152"><i>Sabbesu vippamuttesu,</i></a><br>
<a data-var="Bahū ānanditā ahuṃ → bahū ānandano ahu vaṃso (bj); bahū ānandino ahu (sya1ed, sya2ed); bahu ānandito ahu vaṃso (pts-vp-pli1)"><i>Bahū ānanditā ahuṃ;</i></a><br>
<a data-var="Nandiṃ pavesi nagaraṃ → nandippavesi nagaraṃ (bj, pts-vp-pli1); vādiṃsu nandippavesanagaraṃ (sya1ed, sya2ed); nandiṃ pavesi nagare (mr)"><i>Nandiṃ pavesi nagaraṃ,</i></a><br>
<a><i>Bandhanā mokkho aghositthāti.</i></a></p>
</blockquote>
<p class="endsutta"><a data-var="Candakumārajātakaṃ → khaṇḍahālajātakaṃ (bj, pts-vp-pli1)" data-ref="sc172, ms23J_2485"><i>Candakumārajātakaṃ sattamaṃ.</i></a></p>
</article>
</section>
</div>
</body>
</html>
