<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja447">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>9. Mahādhammapālajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.52, ms22J_2008, msdiv92"><i>“Kiṃ te vataṃ kiṃ pana brahmacariyaṃ,</i></a><br>
<a><i>Kissa suciṇṇassa ayaṃ vipāko;</i></a><br>
<a><i>Akkhāhi me brāhmaṇa etamatthaṃ,</i></a><br>
<a data-var="miyyare → mīyare (bj, pts-vp-pli1)"><i>Kasmā nu tumhaṃ daharā na miyyare”.</i></a></p>
<p><a data-ref="sc2, pts-vp-pli4.53, ms22J_2009, msdiv93"><i>“Dhammaṃ carāma na musā bhaṇāma,</i></a><br>
<a data-var="parivajjayāma → vivajjayāma (bj, sya1ed, sya2ed, pts-vp-pli1)"><i>Pāpāni kammāni parivajjayāma;</i></a><br>
<a><i>Anariyaṃ parivajjemu sabbaṃ,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-ref="sc3, ms22J_2010, msdiv94"><i>Suṇoma dhammaṃ asataṃ satañca,</i></a><br>
<a><i>Na cāpi dhammaṃ asataṃ rocayāma;</i></a><br>
<a><i>Hitvā asante na jahāma sante,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-ref="sc4, ms22J_2011, msdiv95"><i>Pubbeva dānā sumanā bhavāma,</i></a><br>
<a><i>Dadampi ve attamanā bhavāma;</i></a><br>
<a><i>Datvāpi ve nānutappāma pacchā,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-ref="sc5, ms22J_2012, msdiv96"><i>Samaṇe mayaṃ brāhmaṇe addhike ca,</i></a><br>
<a><i>Vanibbake yācanake dalidde;</i></a><br>
<a><i>Annena pānena abhitappayāma,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-ref="sc6, ms22J_2013, msdiv97"><i>Mayañca bhariyaṃ nātikkamāma,</i></a><br>
<a><i>Amhe ca bhariyā nātikkamanti;</i></a><br>
<a><i>Aññatra tāhi brahmacariyaṃ carāma,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-ref="sc7, ms22J_2014, msdiv98"><i>Pāṇātipātā viramāma sabbe,</i></a><br>
<a><i>Loke adinnaṃ parivajjayāma;</i></a><br>
<a><i>Amajjapā nopi musā bhaṇāma,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-ref="sc8, ms22J_2015, msdiv99"><i>Etāsu ve jāyare suttamāsu,</i></a><br>
<a><i>Medhāvino honti pahūtapaññā;</i></a><br>
<a data-var="vedaguno → vedagunā (sya1ed, sya2ed); vedaguṇā (mr)"><i>Bahussutā vedaguno ca honti,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-var="pitā ca → mātāpitaro (sya1ed, sya2ed); mātā ca pitā (mr)" data-ref="sc9, ms22J_2016, msdiv100"><i>Mātā pitā ca bhaginī bhātaro ca,</i></a><br>
<a><i>Puttā ca dārā ca mayañca sabbe;</i></a><br>
<a><i>Dhammaṃ carāma paralokahetu,</i></a><br>
<a><i>Tasmā hi amhaṃ daharā na miyyare.</i></a></p>
<p><a data-var="dāsyo → dasso (bj, pts-vp-pli1); dāsī (sya1ed, sya2ed)" data-ref="sc10, pts-vp-pli4.54, ms22J_2017, msdiv101"><i>Dāsā ca dāsyo anujīvino ca,</i></a><br>
<a><i>Paricārakā kammakarā ca sabbe;</i></a><br>
<a><i>Dhammaṃ caranti paralokahetu,</i></a><br>
<a><i>Tasmā hi amhaṃ daharā na miyyare”.</i></a></p>
<p><a data-ref="sc11, ms22J_2018, msdiv102"><i>“Dhammo have rakkhati dhammacāriṃ,</i></a><br>
<a><i>Dhammo suciṇṇo sukhamāvahāti;</i></a><br>
<a><i>Esānisaṃso dhamme suciṇṇe,</i></a><br>
<a><i>Na duggatiṃ gacchati dhammacārī.</i></a></p>
<p><a data-ref="sc12, pts-vp-pli4.55, ms22J_2019, msdiv103"><i>Dhammo have rakkhati dhammacāriṃ,</i></a><br>
<a><i>Chattaṃ mahantaṃ viya vassakāle;</i></a><br>
<a><i>Dhammena gutto mama dhammapālo,</i></a><br>
<a><i>Aññassa aṭṭhīni sukhī kumāro”ti.</i></a></p>
</blockquote>
<p class="endsutta"><a data-ref="sc13, ms22J_2020"><i>Mahādhammapālajātakaṃ navamaṃ.</i></a></p>
</article>
</section>
</div>
</body>
</html>
