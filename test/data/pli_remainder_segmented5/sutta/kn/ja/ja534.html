<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja534">
<article>
<div class="hgroup">
<p class="division"><a><i>Jātaka</i></a></p>
<p><a><i>Asītinipāta</i></a></p>
<p><a><i>Cūḷahaṃsavagga</i></a></p>
<h1><a><i>2. Mahāhaṃsajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.359, ms23J_860, msdiv89"><i>“Ete haṃsā pakkamanti,</i></a><br>
<a><i>vakkaṅgā bhayameritā;</i></a><br>
<a><i>Harittaca hemavaṇṇa,</i></a><br>
<a><i>kāmaṃ sumukha pakkama.</i></a></p>
<p><a data-ref="sc2, ms23J_861, msdiv90"><i>Ohāya maṃ ñātigaṇā,</i></a><br>
<a><i>ekaṃ pāsavasaṃ gataṃ;</i></a><br>
<a><i>Anapekkhamānā gacchanti,</i></a><br>
<a><i>kiṃ eko avahīyasi.</i></a></p>
<p><a data-ref="sc3, ms23J_862, msdiv91"><i>Pateva patataṃ seṭṭha,</i></a><br>
<a><i>natthi baddhe sahāyatā;</i></a><br>
<a><i>Mā anīghāya hāpesi,</i></a><br>
<a><i>kāmaṃ sumukha pakkama”.</i></a></p>
<p><a data-var="dukkhaparetopi → dukkhapareto" data-ref="sc4, pts-vp-pli5.360, ms23J_863, msdiv92"><i>“Nāhaṃ dukkhaparetopi,</i></a><br>
<a data-var="tuvaṃ → tavaṃ (bj, pts-vp-pli1)"><i>dhataraṭṭha tuvaṃ jahe;</i></a><br>
<a><i>Jīvitaṃ maraṇaṃ vā me,</i></a><br>
<a><i>tayā saddhiṃ bhavissati.</i></a></p>
<p><a data-ref="sc5, ms23J_864, msdiv93"><i>Nāhaṃ dukkhaparetopi,</i></a><br>
<a><i>dhataraṭṭha tuvaṃ jahe;</i></a><br>
<a><i>Na maṃ anariyasaṃyutte,</i></a><br>
<a><i>kamme yojetumarahasi.</i></a></p>
<p><a data-ref="sc6, ms23J_865, msdiv94"><i>Sakumāro sakhā tyasmi,</i></a><br>
<a data-var="sacitte casmi te → sacittesmi te (sya1ed, sya2ed); sacitte samite (pts-vp-pli1); sacitte tyasmi te (mr)"><i>sacitte casmi te ṭhito;</i></a><br>
<a><i>Ñāto senāpati tyāhaṃ,</i></a><br>
<a><i>haṃsānaṃ pavaruttama.</i></a></p>
<p><a data-var="vikatthissaṃ → vikattissaṃ (pts-vp-pli1)" data-ref="sc7, ms23J_866, msdiv95"><i>Kathaṃ ahaṃ vikatthissaṃ,</i></a><br>
<a><i>ñātimajjhe ito gato;</i></a><br>
<a><i>Taṃ hitvā patataṃ seṭṭha,</i></a><br>
<a><i>kiṃ te vakkhāmito gato;</i></a><br>
<a><i>Idha pāṇaṃ cajissāmi,</i></a><br>
<a data-var="nānariyaṃ → na anariyaṃ (pts-vp-pli1)"><i>nānariyaṃ kattumussahe”.</i></a></p>
<p><a data-ref="sc8, ms23J_867, msdiv96"><i>“Eso hi dhammo sumukha,</i></a><br>
<a><i>yaṃ tvaṃ ariyapathe ṭhito;</i></a><br>
<a><i>Yo bhattāraṃ sakhāraṃ maṃ,</i></a><br>
<a><i>na pariccattumussahe.</i></a></p>
<p><a data-ref="sc9, pts-vp-pli5.361, ms23J_868, msdiv97"><i>Tañhi me pekkhamānassa,</i></a><br>
<a><i>bhayaṃ na tveva jāyati;</i></a><br>
<a><i>Adhigacchasi tvaṃ mayhaṃ,</i></a><br>
<a><i>evaṃ bhūtassa jīvitaṃ”.</i></a></p>
<p><a data-var="Iccevaṃ → icceva (bj, pts-vp-pli1)" data-ref="sc10, ms23J_869, msdiv98"><i>Iccevaṃ mantayantānaṃ,</i></a><br>
<a><i>Ariyānaṃ ariyavuttinaṃ;</i></a><br>
<a><i>Daṇḍamādāya nesādo,</i></a><br>
<a data-var="Āpatī → āpadī (mr)"><i>Āpatī turito bhusaṃ.</i></a></p>
<p><a data-ref="sc11, ms23J_870, msdiv99"><i>Tamāpatantaṃ disvāna,</i></a><br>
<a data-var="atibrūhayi → aparibrūhayi (bj, pts-vp-pli1)"><i>Sumukho atibrūhayi;</i></a><br>
<a><i>Aṭṭhāsi purato rañño,</i></a><br>
<a data-var="byathaṃ → byadhaṃ (csp1ed)"><i>Haṃso vissāsayaṃ byathaṃ.</i></a></p>
<p><a data-ref="sc12, ms23J_871, msdiv100"><i>“Mā bhāyi patataṃ seṭṭha,</i></a><br>
<a><i>na hi bhāyanti tādisā;</i></a><br>
<a><i>Ahaṃ yogaṃ payuñjissaṃ,</i></a><br>
<a><i>yuttaṃ dhammūpasaṃhitaṃ;</i></a><br>
<a data-var="pariyāpadānena → pariyādānena (mr)"><i>Tena pariyāpadānena,</i></a><br>
<a><i>khippaṃ pāsā pamokkhasi”.</i></a></p>
<p><a data-ref="sc13, pts-vp-pli5.362, ms23J_872, msdiv101"><i>Tassa taṃ vacanaṃ sutvā,</i></a><br>
<a><i>sumukhassa subhāsitaṃ;</i></a><br>
<a><i>Pahaṭṭhalomo nesādo,</i></a><br>
<a><i>añjalissa paṇāmayi.</i></a></p>
<p><a data-ref="sc14, ms23J_873, msdiv102"><i>“Na me sutaṃ vā diṭṭhaṃ vā,</i></a><br>
<a><i>bhāsanto mānusiṃ dijo;</i></a><br>
<a data-var="bruvāno → brūhanto (sya1ed, sya2ed, mr)"><i>Ariyaṃ bruvāno vakkaṅgo,</i></a><br>
<a><i>cajanto mānusiṃ giraṃ.</i></a></p>
<p><a data-ref="sc15, ms23J_874, msdiv103"><i>Kiṃ nu tāyaṃ dijo hoti,</i></a><br>
<a><i>mutto baddhaṃ upāsasi;</i></a><br>
<a><i>Ohāya sakuṇā yanti,</i></a><br>
<a><i>kiṃ eko avahīyasi”.</i></a></p>
<p><a data-ref="sc16, pts-vp-pli5.363, ms23J_875, msdiv104"><i>“Rājā me so dijāmitta,</i></a><br>
<a><i>senāpaccassa kārayiṃ;</i></a><br>
<a><i>Tamāpade pariccattuṃ,</i></a><br>
<a><i>nussahe vihagādhipaṃ.</i></a></p>
<p><a data-ref="sc17, ms23J_876, msdiv105"><i>Mahāgaṇāya bhattā me,</i></a><br>
<a><i>mā eko byasanaṃ agā;</i></a><br>
<a><i>Tathā taṃ samma nesāda,</i></a><br>
<a><i>bhattāyaṃ abhito rame”.</i></a></p>
<p><a data-ref="sc18, ms23J_877, msdiv106"><i>“Ariyavattasi vakkaṅga,</i></a><br>
<a><i>yo piṇḍamapacāyasi;</i></a><br>
<a><i>Cajāmi te taṃ bhattāraṃ,</i></a><br>
<a data-var="gacchathūbho → gacchatu bho (pts-vp-pli1)"><i>gacchathūbho yathāsukhaṃ”.</i></a></p>
<p><a data-ref="sc19, pts-vp-pli5.364, ms23J_878, msdiv107"><i>“Sace attappayogena,</i></a><br>
<a><i>ohito haṃsapakkhinaṃ;</i></a><br>
<a><i>Paṭigaṇhāma te samma,</i></a><br>
<a><i>etaṃ abhayadakkhiṇaṃ.</i></a></p>
<p><a data-ref="sc20, ms23J_879, msdiv108"><i>No ce attappayogena,</i></a><br>
<a><i>ohito haṃsapakkhinaṃ;</i></a><br>
<a><i>Anissaro muñcamamhe,</i></a><br>
<a><i>theyyaṃ kayirāsi luddaka”.</i></a></p>
<p><a data-var="bhatako → bhaṭako (mr)" data-ref="sc21, pts-vp-pli5.365, ms23J_880, msdiv109"><i>“Yassa tvaṃ bhatako rañño,</i></a><br>
<a><i>kāmaṃ tasseva pāpaya;</i></a><br>
<a data-var="saṃyamano → saṃyamāno (pts-vp-pli1)"><i>Tattha saṃyamano rājā,</i></a><br>
<a><i>yathābhiññaṃ karissati”.</i></a></p>
<p><a data-ref="sc22, ms23J_881, msdiv110"><i>Iccevaṃ vutto nesādo,</i></a><br>
<a><i>hemavaṇṇe harittace;</i></a><br>
<a data-var="saṅgayha → paggayha (sya1ed, sya2ed, mr)"><i>Ubho hatthehi saṅgayha,</i></a><br>
<a><i>pañjare ajjhavodahi.</i></a></p>
<p><a data-ref="sc23, ms23J_882, msdiv111"><i>Te pañjaragate pakkhī,</i></a><br>
<a><i>ubho bhassaravaṇṇine;</i></a><br>
<a><i>Sumukhaṃ dhataraṭṭhañca,</i></a><br>
<a><i>luddo ādāya pakkami.</i></a></p>
<p><a data-ref="sc24, ms23J_883, msdiv112"><i>Harīyamāno dhataraṭṭho,</i></a><br>
<a><i>sumukhaṃ etadabravi;</i></a><br>
<a><i>“Bāḷhaṃ bhāyāmi sumukha,</i></a><br>
<a><i>sāmāya lakkhaṇūruyā;</i></a><br>
<a><i>Asmākaṃ vadhamaññāya,</i></a><br>
<a><i>athattānaṃ vadhissati.</i></a></p>
<p><a data-ref="sc25, ms23J_884, msdiv113"><i>Pākahaṃsā ca sumukha,</i></a><br>
<a><i>suhemā hemasuttacā;</i></a><br>
<a><i>Koñcī samuddatīreva,</i></a><br>
<a><i>kapaṇā nūna rucchati”.</i></a></p>
<p><a data-ref="sc26, ms23J_885, msdiv114"><i>“Evaṃ mahanto lokassa,</i></a><br>
<a><i>appameyyo mahāgaṇī;</i></a><br>
<a><i>Ekitthimanusoceyya,</i></a><br>
<a><i>nayidaṃ paññavatāmiva.</i></a></p>
<p><a data-ref="sc27, ms23J_886, msdiv115"><i>Vātova gandhamādeti,</i></a><br>
<a><i>ubhayaṃ chekapāpakaṃ;</i></a><br>
<a><i>Bālo āmakapakkaṃva,</i></a><br>
<a><i>lolo andhova āmisaṃ.</i></a></p>
<p><a data-ref="sc28, pts-vp-pli5.367, ms23J_887, msdiv116"><i>Avinicchayaññu atthesu,</i></a><br>
<a data-var="paṭibhāsi → paṭibhāti (mr)"><i>mandova paṭibhāsi maṃ;</i></a><br>
<a><i>Kiccākiccaṃ na jānāsi,</i></a><br>
<a><i>sampatto kālapariyāyaṃ.</i></a></p>
<p><a data-ref="sc29, ms23J_888, msdiv117"><i>Aḍḍhummatto udīresi,</i></a><br>
<a><i>yo seyyā maññasitthiyo;</i></a><br>
<a><i>Bahusādhāraṇā hetā,</i></a><br>
<a><i>soṇḍānaṃva surāgharaṃ.</i></a></p>
<p><a data-ref="sc30, ms23J_889, msdiv118"><i>Māyā cesā marīcī ca,</i></a><br>
<a><i>soko rogo cupaddavo;</i></a><br>
<a><i>Kharā ca bandhanā cetā,</i></a><br>
<a data-var="maccupāsā guhāsayā → maccupāso guhāsayo (bj, pts-vp-pli1)"><i>maccupāsā guhāsayā;</i></a><br>
<a><i>Tāsu yo vissase poso,</i></a><br>
<a><i>so naresu narādhamo”.</i></a></p>
<p><a data-ref="sc31, pts-vp-pli5.368, ms23J_890, msdiv119"><i>“Yaṃ vuddhehi upaññātaṃ,</i></a><br>
<a><i>ko taṃ ninditumarahati;</i></a><br>
<a><i>Mahābhūtitthiyo nāma,</i></a><br>
<a><i>lokasmiṃ udapajjisuṃ.</i></a></p>
<p><a data-ref="sc32, ms23J_891, msdiv120"><i>Khiḍḍā paṇihitā tyāsu,</i></a><br>
<a><i>rati tyāsu patiṭṭhitā;</i></a><br>
<a><i>Bījāni tyāsu rūhanti,</i></a><br>
<a><i>yadidaṃ sattā pajāyare;</i></a><br>
<a data-var="nibbide → nibbije (sya1ed, sya2ed, mr)"><i>Tāsu ko nibbide poso,</i></a><br>
<a data-var="pāṇibhi → pāṇahi (bj)"><i>pāṇamāsajja pāṇibhi.</i></a></p>
<p><a data-ref="sc33, ms23J_892, msdiv121"><i>Tvameva nañño sumukha,</i></a><br>
<a><i>thīnaṃ atthesu yuñjasi;</i></a><br>
<a><i>Tassa tyajja bhaye jāte,</i></a><br>
<a><i>bhītena jāyate mati.</i></a></p>
<p><a data-ref="sc34, ms23J_893, msdiv122"><i>Sabbo hi saṃsayaṃ patto,</i></a><br>
<a><i>bhayaṃ bhīru titikkhati;</i></a><br>
<a data-var="mahantāno → mahattāno (bj)"><i>Paṇḍitā ca mahantāno,</i></a><br>
<a><i>atthe yuñjanti duyyuje.</i></a></p>
<p><a data-ref="sc35, ms23J_894, msdiv123"><i>Etadatthāya rājāno,</i></a><br>
<a><i>sūramicchanti mantinaṃ;</i></a><br>
<a><i>Paṭibāhati yaṃ sūro,</i></a><br>
<a><i>āpadaṃ attapariyāyaṃ.</i></a></p>
<p><a data-ref="sc36, ms23J_895, msdiv124"><i>Mā no ajja vikantiṃsu,</i></a><br>
<a><i>rañño sūdā mahānase;</i></a><br>
<a><i>Tathā hi vaṇṇo pattānaṃ,</i></a><br>
<a><i>phalaṃ veḷuṃva taṃ vadhi.</i></a></p>
<p><a data-var="Muttopi → mutto (bj) | icchi → necchasi (sya1ed, sya2ed); nicchasi (mr) | uḍḍetuṃ → oḍḍetuṃ (bj)" data-ref="sc37, ms23J_896, msdiv125"><i>Muttopi na icchi uḍḍetuṃ,</i></a><br>
<a><i>Sayaṃ bandhaṃ upāgami;</i></a><br>
<a><i>Sopajja saṃsayaṃ patto,</i></a><br>
<a><i>Atthaṃ gaṇhāhi mā mukhaṃ.</i></a></p>
<p><a data-var="taṃ → tvaṃ (sya1ed, sya2ed, pts-vp-pli1)" data-ref="sc38, pts-vp-pli5.369, ms23J_897, msdiv126"><i>So taṃ yogaṃ payuñjassu,</i></a><br>
<a data-var="dhammūpasaṃhitaṃ → dhammopasañhitaṃ (mr)"><i>yuttaṃ dhammūpasaṃhitaṃ;</i></a><br>
<a><i>Tava pariyāpadānena,</i></a><br>
<a><i>mama pāṇesanaṃ cara”.</i></a></p>
<p><a data-ref="sc39, ms23J_898, msdiv127"><i>“Mā bhāyi patataṃ seṭṭha,</i></a><br>
<a><i>na hi bhāyanti tādisā;</i></a><br>
<a><i>Ahaṃ yogaṃ payuñjissaṃ,</i></a><br>
<a data-var="dhammūpasaṃhitaṃ → dhammopasañhitaṃ (mr)"><i>yuttaṃ dhammūpasaṃhitaṃ;</i></a><br>
<a><i>Mama pariyāpadānena,</i></a><br>
<a><i>khippaṃ pāsā pamokkhasi”.</i></a></p>
<p><a data-var="So → sa (bj) | haṃsakājena → haṃsakācena (pts-vp-pli1)" data-ref="sc40, ms23J_899, msdiv128"><i>So luddo haṃsakājena,</i></a><br>
<a><i>rājadvāraṃ upāgami;</i></a><br>
<a><i>“Paṭivedetha maṃ rañño,</i></a><br>
<a><i>dhataraṭṭhāyamāgato”.</i></a></p>
<p><a data-ref="sc41, ms23J_900, msdiv129"><i>Te disvā puññasaṅkāse,</i></a><br>
<a data-var="lakkhaṇasammate → lakkhaññāsammate (bj, pts-vp-pli1)"><i>ubho lakkhaṇasammate;</i></a><br>
<a><i>Khalu saṃyamano rājā,</i></a><br>
<a><i>amacce ajjhabhāsatha.</i></a></p>
<p><a data-ref="sc42, ms23J_901, msdiv130"><i>“Detha luddassa vatthāni,</i></a><br>
<a><i>annaṃ pānañca bhojanaṃ;</i></a><br>
<a><i>Kāmaṅkaro hiraññassa,</i></a><br>
<a><i>yāvanto esa icchati”.</i></a></p>
<p><a data-ref="sc43, pts-vp-pli5.371, ms23J_902, msdiv131"><i>Disvā luddaṃ pasannattaṃ,</i></a><br>
<a><i>Kāsirājā tadabravi;</i></a><br>
<a data-var="Yadyāyaṃ → yadāyaṃ (bj, sya1ed, sya2ed, pts-vp-pli1)"><i>“Yadyāyaṃ samma khemaka,</i></a><br>
<a><i>Puṇṇā haṃsehi tiṭṭhati.</i></a></p>
<p><a data-ref="sc44, ms23J_903, msdiv132"><i>Kathaṃ rucimajjhagataṃ,</i></a><br>
<a><i>pāsahattho upāgami;</i></a><br>
<a><i>Okiṇṇaṃ ñātisaṅghehi,</i></a><br>
<a data-var="nimmajjhimaṃ → nimajjhimaṃ (bj, pts-vp-pli1, mr)"><i>nimmajjhimaṃ kathaṃ gahi”.</i></a></p>
<p><a data-ref="sc45, ms23J_904, msdiv133"><i>“Ajja me sattamā ratti,</i></a><br>
<a data-var="adanāni → ādānāni (sya1ed, sya2ed, pts-vp-pli1, mr) | upāsato → upāgato (mr)"><i>adanāni upāsato;</i></a><br>
<a><i>Padametassa anvesaṃ,</i></a><br>
<a><i>appamatto ghaṭassito.</i></a></p>
<p><a data-ref="sc46, ms23J_905, msdiv134"><i>Athassa padamaddakkhiṃ,</i></a><br>
<a><i>carato adanesanaṃ;</i></a><br>
<a><i>Tatthāhaṃ odahiṃ pāsaṃ,</i></a><br>
<a data-var="evaṃ taṃ → evetaṃ (bj, pts-vp-pli1)"><i>evaṃ taṃ dijamaggahiṃ”.</i></a></p>
<p><a data-ref="sc47, pts-vp-pli5.372, ms23J_906, msdiv135"><i>“Ludda dve ime sakuṇā,</i></a><br>
<a><i>atha ekoti bhāsasi;</i></a><br>
<a data-var="vipariyattaṃ → vipariyatthaṃ (pts-vp-pli1)"><i>Cittaṃ nu te vipariyattaṃ,</i></a><br>
<a data-var="jigīsasi → jigiṃsasi (bj, sya1ed, sya2ed); jigiṃsasīti (pts-vp-pli1)"><i>adu kiṃ nu jigīsasi”.</i></a></p>
<p><a data-ref="sc48, ms23J_907, msdiv136"><i>“Yassa lohitakā tālā,</i></a><br>
<a><i>tapanīyanibhā subhā;</i></a><br>
<a><i>Uraṃ saṃhacca tiṭṭhanti,</i></a><br>
<a><i>so me bandhaṃ upāgami.</i></a></p>
<p><a data-ref="sc49, ms23J_908, msdiv137"><i>Athāyaṃ bhassaro pakkhī,</i></a><br>
<a><i>abaddho baddhamāturaṃ;</i></a><br>
<a><i>Ariyaṃ bruvāno aṭṭhāsi,</i></a><br>
<a><i>cajanto mānusiṃ giraṃ”.</i></a></p>
<p><a data-var="“Atha kiṃ → atha kinnu (si, pts-vp-pli1ed), kathannu (sya1ed, sya2ed)" data-ref="sc50, pts-vp-pli5.373, ms23J_909, msdiv138"><i>“Atha kiṃ dāni sumukha,</i></a><br>
<a><i>Hanuṃ saṃhacca tiṭṭhasi;</i></a><br>
<a><i>Adu me parisaṃ patto,</i></a><br>
<a><i>Bhayā bhīto na bhāsasi”.</i></a></p>
<p><a data-ref="sc51, ms23J_910, msdiv139"><i>“Nāhaṃ kāsipati bhīto,</i></a><br>
<a><i>ogayha parisaṃ tava;</i></a><br>
<a><i>Nāhaṃ bhayā na bhāsissaṃ,</i></a><br>
<a><i>vākyaṃ atthamhi tādise”.</i></a></p>
<p><a data-ref="sc52, ms23J_911, msdiv140"><i>“Na te abhisaraṃ passe,</i></a><br>
<a><i>na rathe napi pattike;</i></a><br>
<a><i>Nāssa cammaṃ va kīṭaṃ vā,</i></a><br>
<a><i>vammite ca dhanuggahe.</i></a></p>
<p><a data-ref="sc53, ms23J_912, msdiv141"><i>Na hiraññaṃ suvaṇṇaṃ vā,</i></a><br>
<a><i>nagaraṃ vā sumāpitaṃ;</i></a><br>
<a><i>Okiṇṇaparikhaṃ duggaṃ,</i></a><br>
<a><i>daḷhamaṭṭālakoṭṭhakaṃ;</i></a><br>
<a><i>Yattha paviṭṭho sumukha,</i></a><br>
<a><i>bhāyitabbaṃ na bhāyasi”.</i></a></p>
<p><a data-ref="sc54, pts-vp-pli5.374, ms23J_913, msdiv142"><i>“Na me abhisarenattho,</i></a><br>
<a><i>nagarena dhanena vā;</i></a><br>
<a><i>Apathena pathaṃ yāma,</i></a><br>
<a><i>antalikkhecarā mayaṃ.</i></a></p>
<p><a data-ref="sc55, ms23J_914, msdiv143"><i>Sutā ca paṇḍitā tyamhā,</i></a><br>
<a data-var="atthacintakā → catthacintakā (sya1ed, sya2ed, mr)"><i>nipuṇā atthacintakā;</i></a><br>
<a><i>Bhāsematthavatiṃ vācaṃ,</i></a><br>
<a><i>sacce cassa patiṭṭhito.</i></a></p>
<p><a data-ref="sc56, ms23J_915, msdiv144"><i>Kiñca tuyhaṃ asaccassa,</i></a><br>
<a><i>anariyassa karissati;</i></a><br>
<a><i>Musāvādissa luddassa,</i></a><br>
<a><i>bhaṇitampi subhāsitaṃ.</i></a></p>
<p><a data-ref="sc57, ms23J_916, msdiv145"><i>Taṃ brāhmaṇānaṃ vacanā,</i></a><br>
<a data-var="khemamakārayi → khemiṃ akārayi (bj, pts-vp-pli1)"><i>imaṃ khemamakārayi;</i></a><br>
<a><i>Abhayañca tayā ghuṭṭhaṃ,</i></a><br>
<a><i>imāyo dasadhā disā.</i></a></p>
<p><a data-ref="sc58, ms23J_917, msdiv146"><i>Ogayha te pokkharaṇiṃ,</i></a><br>
<a><i>vippasannodakaṃ suciṃ;</i></a><br>
<a><i>Pahūtaṃ cādanaṃ tattha,</i></a><br>
<a><i>ahiṃsā cettha pakkhinaṃ.</i></a></p>
<p><a data-ref="sc59, ms23J_918, msdiv147"><i>Idaṃ sutvāna nigghosaṃ,</i></a><br>
<a><i>āgatamha tavantike;</i></a><br>
<a><i>Te te bandhasma pāsena,</i></a><br>
<a><i>etaṃ te bhāsitaṃ musā.</i></a></p>
<p><a data-ref="sc60, ms23J_919, msdiv148"><i>Musāvādaṃ purakkhatvā,</i></a><br>
<a><i>icchālobhañca pāpakaṃ;</i></a><br>
<a><i>Ubho sandhimatikkamma,</i></a><br>
<a><i>asātaṃ upapajjati”.</i></a></p>
<p><a data-ref="sc61, pts-vp-pli5.375, ms23J_920, msdiv149"><i>“Nāparajjhāma sumukha,</i></a><br>
<a><i>napi lobhāva maggahiṃ;</i></a><br>
<a><i>Sutā ca paṇḍitātyattha-</i></a><br>
<a><i>nipuṇā atthacintakā.</i></a></p>
<p><a data-ref="sc62, ms23J_921, msdiv150"><i>Appevatthavatiṃ vācaṃ,</i></a><br>
<a data-var="byāhareyyuṃ → byākareyyuṃ (bj); vyākareyyuṃ (pts-vp-pli1)"><i>byāhareyyuṃ idhāgatā;</i></a><br>
<a><i>Tathā taṃ samma nesādo,</i></a><br>
<a><i>vutto sumukha maggahi”.</i></a></p>
<p><a data-var="bhītā → bhūtā (sya1ed, sya2ed, mr)" data-ref="sc63, ms23J_922, msdiv151"><i>“Neva bhītā kāsipati,</i></a><br>
<a><i>upanītasmi jīvite;</i></a><br>
<a><i>Bhāsematthavatiṃ vācaṃ,</i></a><br>
<a><i>sampattā kālapariyāyaṃ.</i></a></p>
<p><a data-ref="sc64, ms23J_923, msdiv152"><i>Yo migena migaṃ hanti,</i></a><br>
<a><i>pakkhiṃ vā pana pakkhinā;</i></a><br>
<a data-var="kiṇyā → kiṇe (bj, pts-vp-pli1); kilyā (sya1ed, sya2ed)"><i>Sutena vā sutaṃ kiṇyā,</i></a><br>
<a><i>kiṃ anariyataraṃ tato.</i></a></p>
<p><a data-var="cāriyarudaṃ → ca ariyarudaṃ (bj, pts-vp-pli1)" data-ref="sc65, ms23J_924, msdiv153"><i>Yo cāriyarudaṃ bhāse,</i></a><br>
<a data-var="anariyadhammavassito → anariyadhammamavassito (bj)"><i>anariyadhammavassito;</i></a><br>
<a><i>Ubho so dhaṃsate lokā,</i></a><br>
<a><i>idha ceva parattha ca.</i></a></p>
<p><a data-ref="sc66, ms23J_925, msdiv154"><i>Na majjetha yasaṃ patto,</i></a><br>
<a data-var="byādhe → byathe (bj); vyathe (pts-vp-pli1)"><i>na byādhe pattasaṃsayaṃ;</i></a><br>
<a><i>Vāyametheva kiccesu,</i></a><br>
<a><i>saṃvare vivarāni ca.</i></a></p>
<p><a data-var="abbhatikkantā → nābbhacikkhantā (mr)" data-ref="sc67, pts-vp-pli5.376, ms23J_926, msdiv155"><i>Ye vuddhā abbhatikkantā,</i></a><br>
<a><i>sampattā kālapariyāyaṃ;</i></a><br>
<a><i>Idha dhammaṃ caritvāna,</i></a><br>
<a data-var="evaṃte → evete (bj, pts-vp-pli1)"><i>evaṃte tidivaṃ gatā.</i></a></p>
<p><a data-ref="sc68, ms23J_927, msdiv156"><i>Idaṃ sutvā kāsipati,</i></a><br>
<a><i>dhammamattani pālaya;</i></a><br>
<a><i>Dhataraṭṭhañca muñcāhi,</i></a><br>
<a><i>haṃsānaṃ pavaruttamaṃ”.</i></a></p>
<p><a data-ref="sc69, ms23J_928, msdiv157"><i>“Āharantudakaṃ pajjaṃ,</i></a><br>
<a><i>āsanañca mahārahaṃ;</i></a><br>
<a><i>Pañjarato pamokkhāmi,</i></a><br>
<a><i>dhataraṭṭhaṃ yasassinaṃ.</i></a></p>
<p><a data-ref="sc70, ms23J_929, msdiv158"><i>Tañca senāpatiṃ dhīraṃ,</i></a><br>
<a><i>nipuṇaṃ atthacintakaṃ;</i></a><br>
<a data-var="rañño → raññe (csp1ed)"><i>Yo sukhe sukhito rañño,</i></a><br>
<a><i>dukkhite hoti dukkhito.</i></a></p>
<p><a data-ref="sc71, ms23J_930, msdiv159"><i>Ediso kho arahati,</i></a><br>
<a><i>piṇḍamasnātu bhattuno;</i></a><br>
<a><i>Yathāyaṃ sumukho rañño,</i></a><br>
<a><i>pāṇasādhāraṇo sakhā”.</i></a></p>
<p><a data-ref="sc72, pts-vp-pli5.377, ms23J_931, msdiv160"><i>Pīṭhañca sabbasovaṇṇaṃ,</i></a><br>
<a><i>Aṭṭhapādaṃ manoramaṃ;</i></a><br>
<a data-var="kāsikamatthannaṃ → kāsikapatthinnaṃ (bj); kāsikavatthinaṃ (sya1ed, sya2ed, pts-vp-pli1)"><i>Maṭṭhaṃ kāsikamatthannaṃ,</i></a><br>
<a><i>Dhataraṭṭho upāvisi.</i></a></p>
<p><a data-ref="sc73, ms23J_932, msdiv161"><i>Kocchañca sabbasovaṇṇaṃ,</i></a><br>
<a><i>veyyagghaparisibbitaṃ;</i></a><br>
<a><i>Sumukho ajjhupāvekkhi,</i></a><br>
<a data-var="dhataraṭṭhassanantarā → dhataraṭṭhassa anantaraṃ (bj)"><i>dhataraṭṭhassanantarā.</i></a></p>
<p><a data-ref="sc74, ms23J_933, msdiv162"><i>Tesaṃ kañcanapattehi,</i></a><br>
<a><i>puthū ādāya kāsiyo;</i></a><br>
<a><i>Haṃsānaṃ abhihāresuṃ,</i></a><br>
<a><i>aggarañño pavāsitaṃ.</i></a></p>
<p><a data-ref="sc75, ms23J_934, msdiv163"><i>Disvā abhihaṭaṃ aggaṃ,</i></a><br>
<a><i>kāsirājena pesitaṃ;</i></a><br>
<a><i>Kusalo khattadhammānaṃ,</i></a><br>
<a><i>tato pucchi anantarā.</i></a></p>
<p><a data-ref="sc76, ms23J_935, msdiv164"><i>“Kaccinnu bhoto kusalaṃ,</i></a><br>
<a><i>kacci bhoto anāmayaṃ;</i></a><br>
<a><i>Kacci raṭṭhamidaṃ phītaṃ,</i></a><br>
<a><i>dhammena manusāsasi”.</i></a></p>
<p><a data-ref="sc77, ms23J_936, msdiv165"><i>“Kusalañceva me haṃsa,</i></a><br>
<a><i>atho haṃsa anāmayaṃ;</i></a><br>
<a><i>Atho raṭṭhamidaṃ phītaṃ,</i></a><br>
<a><i>dhammenaṃ manusāsahaṃ”.</i></a></p>
<p><a data-ref="sc78, ms23J_937, msdiv166"><i>“Kacci bhoto amaccesu,</i></a><br>
<a><i>doso koci na vijjati;</i></a><br>
<a><i>Kacci ca te tavatthesu,</i></a><br>
<a><i>nāvakaṅkhanti jīvitaṃ”.</i></a></p>
<p><a data-ref="sc79, ms23J_938, msdiv167"><i>“Athopi me amaccesu,</i></a><br>
<a><i>doso koci na vijjati;</i></a><br>
<a><i>Athopi te mamatthesu,</i></a><br>
<a><i>nāvakaṅkhanti jīvitaṃ”.</i></a></p>
<p><a data-ref="sc80, ms23J_939, msdiv168"><i>“Kacci te sādisī bhariyā,</i></a><br>
<a><i>assavā piyabhāṇinī;</i></a><br>
<a><i>Puttarūpayasūpetā,</i></a><br>
<a><i>tava chandavasānugā”.</i></a></p>
<p><a data-ref="sc81, ms23J_940, msdiv169"><i>“Atho me sādisī bhariyā,</i></a><br>
<a><i>assavā piyabhāṇinī;</i></a><br>
<a><i>Puttarūpayasūpetā,</i></a><br>
<a><i>mama chandavasānugā”.</i></a></p>
<p><a data-ref="sc82, pts-vp-pli5.378, ms23J_941, msdiv170"><i>“Kacci raṭṭhaṃ anuppīḷaṃ,</i></a><br>
<a><i>akutociupaddavaṃ;</i></a><br>
<a><i>Asāhasena dhammena,</i></a><br>
<a><i>samena manusāsasi”.</i></a></p>
<p><a data-ref="sc83, ms23J_942, msdiv171"><i>“Atho raṭṭhaṃ anuppīḷaṃ,</i></a><br>
<a><i>akutociupaddavaṃ;</i></a><br>
<a><i>Asāhasena dhammena,</i></a><br>
<a><i>samena manusāsahaṃ”.</i></a></p>
<p><a data-ref="sc84, ms23J_943, msdiv172"><i>“Kacci santo apacitā,</i></a><br>
<a><i>Asanto parivajjitā;</i></a><br>
<a data-var="ce → ca (sya1ed, sya2ed, mr)"><i>No ce dhammaṃ niraṃkatvā,</i></a><br>
<a><i>Adhammamanuvattasi”.</i></a></p>
<p><a data-ref="sc85, ms23J_944, msdiv173"><i>“Santo ca me apacitā,</i></a><br>
<a><i>asanto parivajjitā;</i></a><br>
<a><i>Dhammamevānuvattāmi,</i></a><br>
<a><i>adhammo me niraṅkato”.</i></a></p>
<p><a data-var="Kacci nānāgataṃ → kacci nunāgataṃ (sya1ed, sya2ed, mr)" data-ref="sc86, ms23J_945, msdiv174"><i>“Kacci nānāgataṃ dīghaṃ,</i></a><br>
<a><i>samavekkhasi khattiya;</i></a><br>
<a data-var="Kacci matto → na matto (bj)"><i>Kacci matto madanīye,</i></a><br>
<a><i>paralokaṃ na santasi”.</i></a></p>
<p><a data-var="Nāhaṃ anāgataṃ → ahaṃ anāgataṃ (sya1ed, sya2ed)" data-ref="sc87, ms23J_946, msdiv175"><i>“Nāhaṃ anāgataṃ dīghaṃ,</i></a><br>
<a><i>samavekkhāmi pakkhima;</i></a><br>
<a><i>Ṭhito dasasu dhammesu,</i></a><br>
<a data-var="santase → santasiṃ (sya1ed, sya2ed)"><i>paralokaṃ na santase.</i></a></p>
<p><a data-ref="sc88, ms23J_947, msdiv176"><i>Dānaṃ sīlaṃ pariccāgaṃ,</i></a><br>
<a><i>ajjavaṃ maddavaṃ tapaṃ;</i></a><br>
<a><i>Akkodhaṃ avihiṃsañca,</i></a><br>
<a data-var="khantiñca → khantī ca (mr)"><i>khantiñca avirodhanaṃ.</i></a></p>
<p><a data-ref="sc89, ms23J_948, msdiv177"><i>Iccete kusale dhamme,</i></a><br>
<a><i>ṭhite passāmi attani;</i></a><br>
<a><i>Tato me jāyate pīti,</i></a><br>
<a><i>somanassañcanappakaṃ.</i></a></p>
<p><a data-ref="sc90, ms23J_949, msdiv178"><i>Sumukho ca acintetvā,</i></a><br>
<a data-var="visajji → vissaji (bj, pts-vp-pli1)"><i>visajji pharusaṃ giraṃ;</i></a><br>
<a><i>Bhāvadosamanaññāya,</i></a><br>
<a><i>asmākāyaṃ vihaṅgamo.</i></a></p>
<p><a data-ref="sc91, ms23J_950, msdiv179"><i>So kuddho pharusaṃ vācaṃ,</i></a><br>
<a><i>nicchāresi ayoniso;</i></a><br>
<a data-var="Yānasmesu → yānasmāsu (bj, sya1ed, sya2ed, pts-vp-pli1)"><i>Yānasmesu na vijjanti,</i></a><br>
<a data-var="nayidaṃ → na idaṃ (bj, pts-vp-pli1)"><i>nayidaṃ paññavatāmiva”.</i></a></p>
<p><a data-ref="sc92, pts-vp-pli5.379, ms23J_951, msdiv180"><i>“Atthi me taṃ atisāraṃ,</i></a><br>
<a><i>vegena manujādhipa;</i></a><br>
<a><i>Dhataraṭṭhe ca baddhasmiṃ,</i></a><br>
<a><i>dukkhaṃ me vipulaṃ ahu.</i></a></p>
<p><a data-ref="sc93, ms23J_952, msdiv181"><i>Tvaṃ no pitāva puttānaṃ,</i></a><br>
<a><i>bhūtānaṃ dharaṇīriva;</i></a><br>
<a><i>Asmākaṃ adhipannānaṃ,</i></a><br>
<a><i>khamassu rājakuñjara”.</i></a></p>
<p><a data-var="Etaṃ → evan (sya1ed, sya2ed); evaṃ (mr)" data-ref="sc94, ms23J_953, msdiv182"><i>“Etaṃ te anumodāma,</i></a><br>
<a><i>yaṃ bhāvaṃ na nigūhasi;</i></a><br>
<a><i>Khilaṃ pabhindasi pakkhi,</i></a><br>
<a><i>ujukosi vihaṅgama.</i></a></p>
<p><a data-ref="sc95, ms23J_954, msdiv183"><i>Yaṃ kiñci ratanaṃ atthi,</i></a><br>
<a><i>kāsirājanivesane;</i></a><br>
<a><i>Rajataṃ jātarūpañca,</i></a><br>
<a><i>muttā veḷuriyā bahū.</i></a></p>
<p><a data-var="saṅkhamuttā ca → saṅkhamuttañca (sya1ed, sya2ed, pts-vp-pli1, csp1ed)" data-ref="sc96, pts-vp-pli5.380, ms23J_955, msdiv184"><i>Maṇayo saṅkhamuttā ca,</i></a><br>
<a><i>vatthakaṃ haricandanaṃ;</i></a><br>
<a><i>Ajinaṃ dantabhaṇḍañca,</i></a><br>
<a><i>lohaṃ kāḷāyasaṃ bahuṃ;</i></a><br>
<a><i>Etaṃ dadāmi vo vittaṃ,</i></a><br>
<a data-var="issaraṃ → isseraṃ (bj); issariyaṃ (csp1ed)"><i>issaraṃ vissajāmi vo”.</i></a></p>
<p><a data-ref="sc97, ms23J_956, msdiv185"><i>“Addhā apacitā tyamhā,</i></a><br>
<a><i>sakkatā ca rathesabha;</i></a><br>
<a><i>Dhammesu vattamānānaṃ,</i></a><br>
<a><i>tvaṃ no ācariyo bhava.</i></a></p>
<p><a data-ref="sc98, ms23J_957, msdiv186"><i>Ācariya samanuññātā,</i></a><br>
<a><i>Tayā anumatā mayaṃ;</i></a><br>
<a><i>Taṃ padakkhiṇato katvā,</i></a><br>
<a data-var="Ñātiṃ → ñātī (sya1ed, sya2ed, pts-vp-pli1) | passemurindama → passemarindama (bj); passemarindamā (pts-vp-pli1)"><i>Ñātiṃ passemurindama”.</i></a></p>
<p><a data-ref="sc99, ms23J_958, msdiv187"><i>Sabbarattiṃ cintayitvā,</i></a><br>
<a><i>mantayitvā yathātathaṃ;</i></a><br>
<a><i>Kāsirājā anuññāsi,</i></a><br>
<a><i>haṃsānaṃ pavaruttamaṃ.</i></a></p>
<p><a data-ref="sc100, pts-vp-pli5.381, ms23J_959, msdiv188"><i>Tato ratyā vivasāne,</i></a><br>
<a data-var="sūriyuggamanaṃ → suriyassuggamanaṃ (bj, sya1ed, sya2ed); suriyuggamanaṃ (pts-vp-pli1)"><i>sūriyuggamanaṃ pati;</i></a><br>
<a><i>Pekkhato kāsirājassa,</i></a><br>
<a data-var="bhavanā te → bhavanato (sya1ed, sya2ed, mr)"><i>bhavanā te vigāhisuṃ.</i></a></p>
<p><a data-ref="sc101, ms23J_960, msdiv189"><i>Te aroge anuppatte,</i></a><br>
<a><i>disvāna parame dije;</i></a><br>
<a><i>Kekāti makaruṃ haṃsā,</i></a><br>
<a><i>puthusaddo ajāyatha.</i></a></p>
<p><a data-ref="sc102, ms23J_961, msdiv190"><i>Te patītā pamuttena,</i></a><br>
<a><i>bhattunā bhattugāravā;</i></a><br>
<a><i>Samantā parikiriṃsu,</i></a><br>
<a><i>aṇḍajā laddhapaccayā.</i></a></p>
<p><a data-ref="sc103, pts-vp-pli5.382, ms23J_962, msdiv191"><i>Evaṃ mittavataṃ atthā,</i></a><br>
<a><i>sabbe honti padakkhiṇā;</i></a><br>
<a><i>Haṃsā yathā dhataraṭṭhā,</i></a><br>
<a><i>ñātisaṅghaṃ upāgamunti.</i></a></p>
</blockquote>
<p class="endsutta"><a data-ref="sc104, ms23J_963"><i>Mahāhaṃsajātakaṃ dutiyaṃ.</i></a></p>
</article>
</section>
</div>
</body>
</html>
