<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja546">
<article>
<div class="hgroup">
<p class="division"><a><i>Jātaka</i></a></p>
<p><a><i>Mahānipāta</i></a></p>
<p><a><i>Mūgapakkhavagga</i></a></p>
<h1><a><i>Vidhurajātaka</i></a></h1>
</div>
<h2><a data-var="1 Dohaḷakaṇḍa → vidhūrapaṇḍitajātakaṃ (pts-vp-pli1)"><i>1 Dohaḷakaṇḍa</i></a></h2>
<blockquote class="gatha">
<p><a data-ref="sc1, pts-vp-pli6.262, ms23J_2680, msdiv1346"><i>“Paṇḍu kisiyāsi dubbalā,</i></a><br>
<a data-var="Vaṇṇarūpaṃ → vaṇṇarūpe (mr)"><i>Vaṇṇarūpaṃ natavedisaṃ pure;</i></a><br>
<a><i>Vimale akkhāhi pucchitā,</i></a><br>
<a><i>Kīdisī tuyhaṃ sarīravedanā”.</i></a></p>
<p><a data-var="mātīnaṃ → māninaṃ (bj); mātinaṃ (pts-vp-pli1)" data-ref="sc2, pts-vp-pli6.263, ms23J_2681, msdiv1347"><i>“Dhammo manujesu mātīnaṃ,</i></a><br>
<a><i>Dohaḷo nāma janinda vuccati;</i></a><br>
<a><i>Dhammāhataṃ nāgakuñjara,</i></a><br>
<a><i>Vidhurassa hadayābhipatthaye”.</i></a></p>
<p><a data-ref="sc3, ms23J_2682, msdiv1348"><i>“Candaṃ kho tvaṃ dohaḷāyasi,</i></a><br>
<a><i>Sūriyaṃ vā atha vāpi mālutaṃ;</i></a><br>
<a data-var="Dullabhañhi → dullabhe hi (bj, pts-vp-pli1) | dassanaṃ → dassane (bj, pts-vp-pli1)"><i>Dullabhañhi vidhurassa dassanaṃ,</i></a><br>
<a><i>Ko vidhuramidha mānayissati”.</i></a></p>
<p><a data-ref="sc4, pts-vp-pli6.264, ms23J_2683, msdiv1349"><i>“Kiṃ nu tāta tuvaṃ pajjhāyasi,</i></a><br>
<a><i>Padumaṃ hatthagataṃva te mukhaṃ;</i></a><br>
<a><i>Kiṃ nu dummanarūposi issara,</i></a><br>
<a><i>Mā tvaṃ soci amittatāpana”.</i></a></p>
<p><a data-var="irandhati → irandati (bj, sya1ed, sya2ed, pts-vp-pli1)" data-ref="sc5, ms23J_2684, msdiv1350"><i>“Mātā hi tava irandhati,</i></a><br>
<a><i>Vidhurassa hadayaṃ dhaniyati;</i></a><br>
<a><i>Dullabhañhi vidhurassa dassanaṃ,</i></a><br>
<a><i>Ko vidhuramidha mānayissati.</i></a></p>
<p><a data-var="Tassa bhattupariyesanaṃ → tassa bhattupariyesanaṃ (bj); taṃ bhattāraṃ pariyesanaṃ (sya1ed, sya2ed); bhattupariyesanañ (pts-vp-pli1)" data-ref="sc6, ms23J_2685, msdiv1351"><i>Tassa bhattupariyesanaṃ cara,</i></a><br>
<a><i>Yo vidhuramidha mānayissati”;</i></a><br>
<a><i>Pituno ca sā sutvāna vākyaṃ,</i></a><br>
<a><i>Rattiṃ nikkhamma avassutiṃ cari.</i></a></p>
<p><a data-ref="sc7, pts-vp-pli6.265, ms23J_2686, msdiv1352"><i>“Ke gandhabbe rakkhase ca nāge,</i></a><br>
<a><i>Ke kimpurise cāpi mānuse;</i></a><br>
<a data-var="sabbakāmadade → sabbakāmade (bj, pts-vp-pli1)"><i>Ke paṇḍite sabbakāmadade,</i></a><br>
<a><i>Dīgharattaṃ bhattā me bhavissati”.</i></a></p>
<p><a data-ref="sc8, ms23J_2687, msdiv1353"><i>“Assāsa hessāmi te pati,</i></a><br>
<a><i>Bhattā te hessāmi anindalocane;</i></a><br>
<a><i>Paññā hi mamaṃ tathāvidhā,</i></a><br>
<a><i>Assāsa hessasi bhariyā mama”.</i></a></p>
<p><a data-var="irandhatī → irandatī (bj, sya1ed, sya2ed, pts-vp-pli1)" data-ref="sc9, pts-vp-pli6.266, ms23J_2688, msdiv1354"><i>Avacāsi puṇṇakaṃ irandhatī,</i></a><br>
<a><i>Pubbapathānugatena cetasā;</i></a><br>
<a data-var="pitu mamantike → pitu mama santikaṃ (mr)"><i>“Ehi gacchāma pitu mamantike,</i></a><br>
<a><i>Esova te etamatthaṃ pavakkhati”.</i></a></p>
<p><a data-ref="sc10, ms23J_2689, msdiv1355"><i>Alaṅkatā suvasanā,</i></a><br>
<a><i>mālinī candanussadā;</i></a><br>
<a><i>Yakkhaṃ hatthe gahetvāna,</i></a><br>
<a><i>pitusantikupāgami.</i></a></p>
<p><a data-ref="sc11, ms23J_2690, msdiv1356"><i>“Nāgavara vaco suṇohi me,</i></a><br>
<a><i>Patirūpaṃ paṭipajja suṅkiyaṃ;</i></a><br>
<a><i>Patthemi ahaṃ irandhatiṃ,</i></a><br>
<a><i>Tāya samaṅgiṃ karohi maṃ tuvaṃ.</i></a></p>
<p><a data-ref="sc12, ms23J_2691, msdiv1357"><i>Sataṃ hatthī sataṃ assā,</i></a><br>
<a><i>sataṃ assatarīrathā;</i></a><br>
<a><i>Sataṃ valabhiyo puṇṇā,</i></a><br>
<a><i>nānāratnassa kevalā;</i></a><br>
<a><i>Te nāga paṭipajjassu,</i></a><br>
<a><i>dhītaraṃ dehirandhatiṃ”.</i></a></p>
<p><a data-ref="sc13, ms23J_2692, msdiv1358"><i>“Yāva āmantaye ñātī,</i></a><br>
<a data-var="suhadajjane → suhadaṃjanaṃ (bj, pts-vp-pli1)"><i>mitte ca suhadajjane;</i></a><br>
<a><i>Anāmanta kataṃ kammaṃ,</i></a><br>
<a><i>taṃ pacchā anutappati”.</i></a></p>
<p><a data-ref="sc14, pts-vp-pli6.267, ms23J_2693, msdiv1359"><i>Tato so varuṇo nāgo,</i></a><br>
<a><i>pavisitvā nivesanaṃ;</i></a><br>
<a><i>Bhariyaṃ āmantayitvāna,</i></a><br>
<a><i>idaṃ vacanamabravi.</i></a></p>
<p><a data-ref="sc15, ms23J_2694, msdiv1360"><i>“Ayaṃ so puṇṇako yakkho,</i></a><br>
<a><i>yācatī maṃ irandhatiṃ;</i></a><br>
<a><i>Bahunā vittalābhena,</i></a><br>
<a><i>tassa dema piyaṃ mamaṃ”.</i></a></p>
<p><a data-ref="sc16, ms23J_2695, msdiv1361"><i>“Na dhanena na vittena,</i></a><br>
<a><i>Labbhā amhaṃ irandhatī;</i></a><br>
<a><i>Sace ca kho hadayaṃ paṇḍitassa,</i></a><br>
<a><i>Dhammena laddhā idha māhareyya;</i></a><br>
<a><i>Etena vittena kumāri labbhā,</i></a><br>
<a><i>Nāññaṃ dhanaṃ uttari patthayāma”.</i></a></p>
<p><a data-ref="sc17, ms23J_2696, msdiv1362"><i>Tato so varuṇo nāgo,</i></a><br>
<a><i>nikkhamitvā nivesanā;</i></a><br>
<a><i>Puṇṇakāmantayitvāna,</i></a><br>
<a><i>idaṃ vacanamabravi.</i></a></p>
<p><a data-ref="sc18, ms23J_2697, msdiv1363"><i>“Na dhanena na vittena,</i></a><br>
<a><i>Labbhā amhaṃ irandhatī;</i></a><br>
<a><i>Sace tuvaṃ hadayaṃ paṇḍitassa,</i></a><br>
<a><i>Dhammena laddhā idha māharesi;</i></a><br>
<a><i>Etena vittena kumāri labbhā,</i></a><br>
<a><i>Nāññaṃ dhanaṃ uttari patthayāma”.</i></a></p>
<p><a data-ref="sc19, ms23J_2698, msdiv1364"><i>“Yaṃ paṇḍitotyeke vadanti loke,</i></a><br>
<a><i>Tameva bāloti punāhu aññe;</i></a><br>
<a><i>Akkhāhi me vippavadanti ettha,</i></a><br>
<a><i>Kaṃ paṇḍitaṃ nāga tuvaṃ vadesi”.</i></a></p>
<p><a data-var="dhanañcayassa → dhanañjayassa (bj, sya1ed, sya2ed, pts-vp-pli1)" data-ref="sc20, pts-vp-pli6.268, ms23J_2699, msdiv1365"><i>“Korabyarājassa dhanañcayassa,</i></a><br>
<a><i>Yadi te suto vidhuro nāma kattā;</i></a><br>
<a><i>Ānehi taṃ paṇḍitaṃ dhammaladdhā,</i></a><br>
<a data-var="padacarā → paddhacarā (bj, pts-vp-pli1); paṭṭhacarāva (sya1ed, sya2ed, mr)"><i>Irandhatī padacarā te hotu”.</i></a></p>
<p><a data-ref="sc21, ms23J_2700, msdiv1366"><i>Idañca sutvā varuṇassa vākyaṃ,</i></a><br>
<a><i>Uṭṭhāya yakkho paramappatīto;</i></a><br>
<a><i>Tattheva santo purisaṃ asaṃsi,</i></a><br>
<a><i>“Ānehi ājaññamidheva yuttaṃ.</i></a></p>
<p><a data-ref="sc22, ms23J_2701, msdiv1367"><i>Jātarūpamayā kaṇṇā,</i></a><br>
<a data-var="kācamhicamayā → kācamhamayā (bj); kācambhamayā (pts-vp-pli1)"><i>kācamhicamayā khurā;</i></a><br>
<a><i>Jambonadassa pākassa,</i></a><br>
<a><i>suvaṇṇassa uracchado”.</i></a></p>
<p><a data-ref="sc23, ms23J_2702, msdiv1368"><i>Devavāhavahaṃ yānaṃ,</i></a><br>
<a><i>Assamāruyha puṇṇako;</i></a><br>
<a><i>Alaṅkato kappitakesamassu,</i></a><br>
<a data-var="vehāyasamantalikkhe → vehāsayamantalikkhe (pts-vp-pli1); vehāyasamantalikkhaṃ (mr)"><i>Pakkāmi vehāyasamantalikkhe.</i></a></p>
<p><a data-var="kāmarāgena → kāmavegena (bj, pts-vp-pli1)" data-ref="sc24, pts-vp-pli6.269, ms23J_2703, msdiv1369"><i>So puṇṇako kāmarāgena giddho,</i></a><br>
<a data-var="jigīsaṃ → jigiṃsaṃ (bj, sya1ed, sya2ed, pts-vp-pli1)"><i>Irandhatiṃ nāgakaññaṃ jigīsaṃ;</i></a><br>
<a><i>Gantvāna taṃ bhūtapatiṃ yasassiṃ,</i></a><br>
<a><i>Iccabravī vessavaṇaṃ kuveraṃ.</i></a></p>
<p><a data-ref="sc25, ms23J_2704, msdiv1370"><i>“Bhogavatī nāma mandire,</i></a><br>
<a><i>Vāsā hiraññavatīti vuccati;</i></a><br>
<a><i>Nagare nimmite kañcanamaye,</i></a><br>
<a><i>Maṇḍalassa uragassa niṭṭhitaṃ.</i></a></p>
<p><a data-ref="sc26, ms23J_2705, msdiv1371"><i>Aṭṭālakā oṭṭhagīviyo,</i></a><br>
<a><i>Lohitaṅkassa masāragallino;</i></a><br>
<a><i>Pāsādettha silāmayā,</i></a><br>
<a><i>Sovaṇṇaratanehi chāditā.</i></a></p>
<p><a data-ref="sc27, ms23J_2706, msdiv1372"><i>Ambā tilakā ca jambuyo,</i></a><br>
<a><i>Sattapaṇṇā mucalindaketakā;</i></a><br>
<a data-var="Piyaṅgu → piyakā (bj, pts-vp-pli1); piyaṅgukā (sya1ed, sya2ed)"><i>Piyaṅgu uddālakā sahā,</i></a><br>
<a data-var="sinduvārakā → sinduvāritā (sya1ed, sya2ed, pts-vp-pli1); sindhavāritā (mr)"><i>Uparibhaddakā sinduvārakā.</i></a></p>
<p><a data-ref="sc28, ms23J_2707, msdiv1373"><i>Campeyyakā nāgamallikā,</i></a><br>
<a><i>Bhaginīmālā atha mettha koliyā;</i></a><br>
<a><i>Ete dumā pariṇāmitā,</i></a><br>
<a data-var="mandiraṃ → mandire (sya1ed, sya2ed, mr)"><i>Sobhayanti uragassa mandiraṃ.</i></a></p>
<p><a data-ref="sc29, ms23J_2708, msdiv1374"><i>Khajjurettha silāmayā,</i></a><br>
<a><i>Sovaṇṇadhuvapupphitā bahū;</i></a><br>
<a><i>Yattha vasato papātiko,</i></a><br>
<a><i>Nāgarājā varuṇo mahiddhiko.</i></a></p>
<p><a data-ref="sc30, ms23J_2709, msdiv1375"><i>Tassa komārikā bhariyā,</i></a><br>
<a><i>Vimalā kañcanavelliviggahā;</i></a><br>
<a><i>Kālā taruṇāva uggatā,</i></a><br>
<a><i>Pucimandatthanī cārudassanā.</i></a></p>
<p><a data-ref="sc31, ms23J_2710, msdiv1376"><i>Lākhārasarattasucchavī,</i></a><br>
<a data-var="Kaṇikārāva nivātapupphitā → kaṇikārova nivātapupphito (bj, pts-vp-pli1)"><i>Kaṇikārāva nivātapupphitā;</i></a><br>
<a><i>Tidivokacarāva accharā,</i></a><br>
<a><i>Vijjuvabbhaghanā vinissaṭā.</i></a></p>
<p><a data-ref="sc32, pts-vp-pli6.270, ms23J_2711, msdiv1377"><i>Sā dohaḷinī suvimhitā,</i></a><br>
<a><i>Vidhurassa hadayaṃ dhaniyati;</i></a><br>
<a><i>Taṃ tesaṃ demi issara,</i></a><br>
<a><i>Tena te denti irandhatiṃ mamaṃ”.</i></a></p>
<p><a data-ref="sc33, ms23J_2712, msdiv1378"><i>So puṇṇako bhūtapatiṃ yasassiṃ,</i></a><br>
<a><i>Āmantaya vessavaṇaṃ kuveraṃ;</i></a><br>
<a data-var="santo → santaṃ (pts-vp-pli1)"><i>“Tattheva santo purisaṃ asaṃsi,</i></a><br>
<a><i>Ānehi ājaññamidheva yuttaṃ”.</i></a></p>
<p><a data-ref="sc34, ms23J_2713, msdiv1379"><i>Jātarūpamayā kaṇṇā,</i></a><br>
<a><i>kācamhicamayā khurā;</i></a><br>
<a><i>Jambonadassa pākassa,</i></a><br>
<a><i>suvaṇṇassa uracchado.</i></a></p>
<p><a data-ref="sc35, ms23J_2714, msdiv1380"><i>Devavāhavahaṃ yānaṃ,</i></a><br>
<a><i>Assamāruyha puṇṇako;</i></a><br>
<a><i>Alaṅkato kappitakesamassu,</i></a><br>
<a><i>Pakkāmi vehāyasamantalikkhe.</i></a></p>
<p><a data-ref="sc36, ms23J_2715, msdiv1381"><i>So aggamā rājagahaṃ surammaṃ,</i></a><br>
<a data-var="durāyutaṃ → durāsadaṃ (sya1ed, sya2ed)"><i>Aṅgassa rañño nagaraṃ durāyutaṃ;</i></a><br>
<a><i>Pahūtabhakkhaṃ bahuannapānaṃ,</i></a><br>
<a><i>Masakkasāraṃ viya vāsavassa.</i></a></p>
<p><a data-ref="sc37, pts-vp-pli6.272, ms23J_2716, msdiv1382"><i>Mayūrakoñcāgaṇasampaghuṭṭhaṃ,</i></a><br>
<a><i>Dijābhighuṭṭhaṃ dijasaṅghasevitaṃ;</i></a><br>
<a data-var="suvaṅgaṇaṃ → subhaṅgaṇaṃ (bj, pts-vp-pli1)"><i>Nānāsakuntābhirudaṃ suvaṅgaṇaṃ,</i></a><br>
<a><i>Pupphābhikiṇṇaṃ himavaṃva pabbataṃ.</i></a></p>
<p><a data-var="vepulamābhirūhi → vepullamābhirucchi (bj, pts-vp-pli1); vepulamābhiruyha (sya1ed, sya2ed)" data-ref="sc38, ms23J_2717, msdiv1383"><i>So puṇṇako vepulamābhirūhi,</i></a><br>
<a><i>Siluccayaṃ kimpurisānuciṇṇaṃ;</i></a><br>
<a><i>Anvesamāno maṇiratanaṃ uḷāraṃ,</i></a><br>
<a><i>Tamaddasā pabbatakūṭamajjhe.</i></a></p>
<p><a data-var="jātimantaṃ → jātivantaṃ (bj, sya1ed, sya2ed)" data-ref="sc39, ms23J_2718, msdiv1384"><i>Disvā maṇiṃ pabhassaraṃ jātimantaṃ,</i></a><br>
<a data-var="Manoharaṃ → dhanāharaṃ (bj, sya1ed, sya2ed, pts-vp-pli1, mr)"><i>Manoharaṃ maṇiratanaṃ uḷāraṃ;</i></a><br>
<a><i>Daddallamānaṃ yasasā yasassinaṃ,</i></a><br>
<a><i>Obhāsatī vijjurivantalikkhe.</i></a></p>
<p><a data-ref="sc40, ms23J_2719, msdiv1385"><i>Tamaggahī veḷuriyaṃ mahagghaṃ,</i></a><br>
<a><i>Manoharaṃ nāma mahānubhāvaṃ;</i></a><br>
<a><i>Ājaññamāruyha manomavaṇṇo,</i></a><br>
<a><i>Pakkāmi vehāyasamantalikkhe.</i></a></p>
<p><a data-var="aggamā → agamā (sya1ed, sya2ed, pts-vp-pli1, mr)" data-ref="sc41, pts-vp-pli6.273, ms23J_2720, msdiv1386"><i>So aggamā nagaramindapatthaṃ,</i></a><br>
<a><i>Oruyhupāgacchi sabhaṃ kurūnaṃ;</i></a><br>
<a><i>Samāgate ekasataṃ samagge,</i></a><br>
<a><i>Avhettha yakkho avikampamāno.</i></a></p>
<p><a data-ref="sc42, ms23J_2721, msdiv1387"><i>“Ko nīdha raññaṃ varamābhijeti,</i></a><br>
<a data-var="varaddhanena → varaṃdhanena (bj, pts-vp-pli1)"><i>Kamābhijeyyāma varaddhanena;</i></a><br>
<a><i>Kamanuttaraṃ ratanavaraṃ jināma,</i></a><br>
<a><i>Ko vāpi no jeti varaddhanena”.</i></a></p>
<p><a data-ref="sc43, ms23J_2722, msdiv1388"><i>“Kuhiṃ nu raṭṭhe tava jātibhūmi,</i></a><br>
<a><i>Na korabyasseva vaco tavedaṃ;</i></a><br>
<a data-var="Abhītosi → abhibhosi (bj, pts-vp-pli1)"><i>Abhītosi no vaṇṇanibhāya sabbe,</i></a><br>
<a><i>Akkhāhi me nāmañca bandhave ca”.</i></a></p>
<p><a data-ref="sc44, pts-vp-pli6.274, ms23J_2723, msdiv1389"><i>“Kaccāyano māṇavakosmi rāja,</i></a><br>
<a><i>Anūnanāmo iti mavhayanti;</i></a><br>
<a><i>Aṅgesu me ñātayo bandhavā ca,</i></a><br>
<a><i>Akkhena devasmi idhānupatto”.</i></a></p>
<p><a data-ref="sc45, ms23J_2724, msdiv1390"><i>“Kiṃ māṇavassa ratanāni atthi,</i></a><br>
<a><i>Ye taṃ jinanto hare akkhadhutto;</i></a><br>
<a><i>Bahūni rañño ratanāni atthi,</i></a><br>
<a><i>Te tvaṃ daliddo kathamavhayesi”.</i></a></p>
<p><a data-ref="sc46, ms23J_2725, msdiv1391"><i>“Manoharo nāma maṇī mamāyaṃ,</i></a><br>
<a><i>Manoharaṃ maṇiratanaṃ uḷāraṃ;</i></a><br>
<a><i>Imañca ājaññamamittatāpanaṃ,</i></a><br>
<a><i>Etaṃ me jinitvā hare akkhadhutto”.</i></a></p>
<p><a data-ref="sc47, ms23J_2726, msdiv1392"><i>“Eko maṇī māṇava kiṃ karissati,</i></a><br>
<a><i>Ājāniyeko pana kiṃ karissati;</i></a><br>
<a><i>Bahūni rañño maṇiratanāni atthi,</i></a><br>
<a><i>Ājāniyā vātajavā anappakā”.</i></a></p>
</blockquote>
<p class="endsutta"><a data-ref="sc48, ms23J_2727"><i>Dohaḷakaṇḍaṃ nāma.</i></a></p>
<h2><a><i>2. Maṇikaṇḍa</i></a></h2>
<blockquote class="gatha">
<p><a data-ref="sc49, pts-vp-pli6.275, ms23J_2728, msdiv1393"><i>“Idañca me maṇiratanaṃ,</i></a><br>
<a><i>passa tvaṃ dvipaduttama;</i></a><br>
<a><i>Itthīnaṃ viggahā cettha,</i></a><br>
<a><i>purisānañca viggahā.</i></a></p>
<p><a data-ref="sc50, ms23J_2729, msdiv1394"><i>Migānaṃ viggahā cettha,</i></a><br>
<a><i>sakuṇānañca viggahā;</i></a><br>
<a data-var="Nāgarājā supaṇṇā ca → nāgarāje supaṇṇe ca (bj, sya1ed, sya2ed, pts-vp-pli1)"><i>Nāgarājā supaṇṇā ca,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc51, ms23J_2730, msdiv1395"><i>Hatthānīkaṃ rathānīkaṃ,</i></a><br>
<a data-var="vammine → dhajāni ca (pts-vp-pli1)"><i>asse pattī ca vammine;</i></a><br>
<a><i>Caturaṅginimaṃ senaṃ,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc52, ms23J_2731, msdiv1396"><i>Hatthārohe anīkaṭṭhe,</i></a><br>
<a><i>rathike pattikārake;</i></a><br>
<a data-var="viyūḷhāni → viyūhāni (sya1ed, sya2ed, mr)"><i>Balaggāni viyūḷhāni,</i></a><br>
<a><i>maṇimhi passa nimmitaṃ.</i></a></p>
<p><a data-var="uddhāpasampannaṃ → uddāpasampannaṃ (bj, pts-vp-pli1); aṭṭālasampannaṃ (sya1ed, sya2ed)" data-ref="sc53, pts-vp-pli6.276, ms23J_2732, msdiv1397"><i>Puraṃ uddhāpasampannaṃ,</i></a><br>
<a><i>bahupākāratoraṇaṃ;</i></a><br>
<a><i>Siṅghāṭakesu bhūmiyo,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc54, ms23J_2733, msdiv1398"><i>Esikā parikhāyo ca,</i></a><br>
<a><i>palikhaṃ aggaḷāni ca;</i></a><br>
<a><i>Aṭṭālake ca dvāre ca,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc55, ms23J_2734, msdiv1399"><i>Passa toraṇamaggesu,</i></a><br>
<a data-var="nānādijagaṇā → nānādijā gaṇā (csp1ed)"><i>nānādijagaṇā bahū;</i></a><br>
<a><i>Haṃsā koñcā mayūrā ca,</i></a><br>
<a><i>cakkavākā ca kukkuhā.</i></a></p>
<p><a data-ref="sc56, ms23J_2735, msdiv1400"><i>Kuṇālakā bahū citrā,</i></a><br>
<a><i>sikhaṇḍī jīvajīvakā;</i></a><br>
<a><i>Nānādijagaṇākiṇṇaṃ,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc57, ms23J_2736, msdiv1401"><i>Passa nagaraṃ supākāraṃ,</i></a><br>
<a><i>abbhutaṃ lomahaṃsanaṃ;</i></a><br>
<a><i>Samussitadhajaṃ rammaṃ,</i></a><br>
<a><i>soṇṇavālukasanthataṃ.</i></a></p>
<p><a data-var="Passettha → passa tvaṃ (bj, pts-vp-pli1)" data-ref="sc58, ms23J_2737, msdiv1402"><i>Passettha paṇṇasālāyo,</i></a><br>
<a><i>vibhattā bhāgaso mitā;</i></a><br>
<a><i>Nivesane nivese ca,</i></a><br>
<a><i>sandhibyūhe pathaddhiyo.</i></a></p>
<p><a data-ref="sc59, ms23J_2738, msdiv1403"><i>Pānāgāre ca soṇḍe ca,</i></a><br>
<a data-var="sūnā → sūṇā (bj, pts-vp-pli1); suddā (sya1ed, sya2ed, mr)"><i>sūnā odaniyā gharā;</i></a><br>
<a><i>Vesī ca gaṇikāyo ca,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc60, ms23J_2739, msdiv1404"><i>Mālākāre ca rajake,</i></a><br>
<a><i>gandhike atha dussike;</i></a><br>
<a><i>Suvaṇṇakāre maṇikāre,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc61, ms23J_2740, msdiv1405"><i>Āḷārike ca sūde ca,</i></a><br>
<a data-var="naṭanāṭakagāyino → naṭanaṭṭakagāyino (^ja547#716 [Vessantarajātaka/ Mahārājapabba])"><i>naṭanāṭakagāyino;</i></a><br>
<a><i>Pāṇissare kumbhathūnike,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc62, pts-vp-pli6.277, ms23J_2741, msdiv1406"><i>Passa bherī mudiṅgā ca,</i></a><br>
<a><i>saṅkhā paṇavadindimā;</i></a><br>
<a><i>Sabbañca tāḷāvacaraṃ,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc63, ms23J_2742, msdiv1407"><i>Sammatālañca vīṇañca,</i></a><br>
<a><i>naccagītaṃ suvāditaṃ;</i></a><br>
<a><i>Tūriyatāḷitasaṅghuṭṭhaṃ,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc64, ms23J_2743, msdiv1408"><i>Laṅghikā muṭṭhikā cettha,</i></a><br>
<a><i>māyākārā ca sobhiyā;</i></a><br>
<a data-var="Vetālike → vettalike (mr)"><i>Vetālike ca jalle ca,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc65, ms23J_2744, msdiv1409"><i>Samajjā cettha vattanti,</i></a><br>
<a><i>ākiṇṇā naranāribhi;</i></a><br>
<a><i>Mañcātimañce bhūmiyo,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc66, ms23J_2745, msdiv1410"><i>Passa malle samajjasmiṃ,</i></a><br>
<a data-var="phoṭente → poṭhente (bj, pts-vp-pli1); pothente (sya1ed, sya2ed)"><i>phoṭente diguṇaṃ bhujaṃ;</i></a><br>
<a><i>Nihate nihatamāne ca,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc67, ms23J_2746, msdiv1411"><i>Passa pabbatapādesu,</i></a><br>
<a><i>nānāmigagaṇā bahū;</i></a><br>
<a><i>Sīhā byagghā varāhā ca,</i></a><br>
<a><i>acchakokataracchayo.</i></a></p>
<p><a data-ref="sc68, ms23J_2747, msdiv1412"><i>Palāsādā gavajā ca,</i></a><br>
<a><i>mahiṃsā rohitā rurū;</i></a><br>
<a data-var="varāhā → sarabhā (sya1ed, sya2ed)"><i>Eṇeyyā ca varāhā ca,</i></a><br>
<a data-var="nīkasūkarā → niṅka (bj, sya1ed, sya2ed, pts-vp-pli1); nikka (si)"><i>gaṇino nīkasūkarā.</i></a></p>
<p><a data-ref="sc69, ms23J_2748, msdiv1413"><i>Kadalimigā bahū citrā,</i></a><br>
<a><i>biḷārā sasakaṇṭakā;</i></a><br>
<a><i>Nānāmigagaṇākiṇṇaṃ,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc70, pts-vp-pli6.278, ms23J_2749, msdiv1414"><i>Najjāyo supatitthāyo,</i></a><br>
<a><i>soṇṇavālukasanthatā;</i></a><br>
<a><i>Acchā savanti ambūni,</i></a><br>
<a><i>macchagumbanisevitā.</i></a></p>
<p><a data-ref="sc71, ms23J_2750, msdiv1415"><i>Kumbhīlā makarā cettha,</i></a><br>
<a><i>susumārā ca kacchapā;</i></a><br>
<a><i>Pāṭhīnā pāvusā macchā,</i></a><br>
<a data-var="balajā → valajā (bj); vālajā (pts-vp-pli1)"><i>balajā muñjarohitā.</i></a></p>
<p><a data-ref="sc72, ms23J_2751, msdiv1416"><i>Nānādijagaṇākiṇṇā,</i></a><br>
<a><i>nānādumagaṇāyutā;</i></a><br>
<a data-var="Veḷuriyakarodāyo → veḷuriyaphalakarodāyo (bj, sya1ed, sya2ed)"><i>Veḷuriyakarodāyo,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc73, ms23J_2752, msdiv1417"><i>Passettha pokkharaṇiyo,</i></a><br>
<a><i>suvibhattā catuddisā;</i></a><br>
<a><i>Nānādijagaṇākiṇṇā,</i></a><br>
<a><i>puthulomanisevitā.</i></a></p>
<p><a data-ref="sc74, ms23J_2753, msdiv1418"><i>Samantodakasampannaṃ,</i></a><br>
<a><i>mahiṃ sāgarakuṇḍalaṃ;</i></a><br>
<a><i>Upetaṃ vanarājehi,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc75, ms23J_2754, msdiv1419"><i>Purato videhe passa,</i></a><br>
<a><i>goyāniye ca pacchato;</i></a><br>
<a><i>Kuruyo jambudīpañca,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc76, ms23J_2755, msdiv1420"><i>Passa candaṃ sūriyañca,</i></a><br>
<a><i>obhāsante catuddisā;</i></a><br>
<a><i>Sineruṃ anupariyante,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc77, ms23J_2756, msdiv1421"><i>Sineruṃ himavantañca,</i></a><br>
<a data-var="mahītalaṃ → mahiddhikaṃ (bj, pts-vp-pli1); mahiddhiyaṃ (sya1ed, sya2ed)"><i>sāgarañca mahītalaṃ;</i></a><br>
<a><i>Cattāro ca mahārāje,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc78, ms23J_2757, msdiv1422"><i>Ārāme vanagumbe ca,</i></a><br>
<a data-var="pāṭiye → piṭṭhiye (mr)"><i>pāṭiye ca siluccaye;</i></a><br>
<a><i>Ramme kimpurisākiṇṇe,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc79, ms23J_2758, msdiv1423"><i>Phārusakaṃ cittalataṃ,</i></a><br>
<a><i>missakaṃ nandanaṃ vanaṃ;</i></a><br>
<a><i>Vejayantañca pāsādaṃ,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc80, ms23J_2759, msdiv1424"><i>Sudhammaṃ tāvatiṃsañca,</i></a><br>
<a><i>pārichattañca pupphitaṃ;</i></a><br>
<a><i>Erāvaṇaṃ nāgarājaṃ,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc81, ms23J_2760, msdiv1425"><i>Passettha devakaññāyo,</i></a><br>
<a><i>nabhā vijjurivuggatā;</i></a><br>
<a><i>Nandane vicarantiyo,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc82, pts-vp-pli6.279, ms23J_2761, msdiv1426"><i>Passettha devakaññāyo,</i></a><br>
<a><i>devaputtapalobhinī;</i></a><br>
<a data-var="ramamāne → caramāne (bj, pts-vp-pli1)"><i>Devaputte ramamāne,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc83, ms23J_2762, msdiv1427"><i>Parosahassapāsāde,</i></a><br>
<a><i>veḷuriyaphalasanthate;</i></a><br>
<a data-var="Pajjalante ca → pajjalantena (bj, sya1ed, sya2ed, pts-vp-pli1)"><i>Pajjalante ca vaṇṇena,</i></a><br>
<a><i>maṇimhi passa nimmitaṃ.</i></a></p>
<p><a data-ref="sc84, ms23J_2763, msdiv1428"><i>Tāvatiṃse ca yāme ca,</i></a><br>
<a><i>Tusite cāpi nimmite;</i></a><br>
<a data-var="Paranimmitavasavattino → paranimmitābhiratino (bj, pts-vp-pli1)"><i>Paranimmitavasavattino,</i></a><br>
<a><i>Maṇimhi passa nimmitaṃ.</i></a></p>
<p><a data-ref="sc85, ms23J_2764, msdiv1429"><i>Passettha pokkharaṇiyo,</i></a><br>
<a><i>vippasannodikā sucī;</i></a><br>
<a><i>Mandālakehi sañchannā,</i></a><br>
<a><i>padumuppalakehi ca.</i></a></p>
<p><a data-ref="sc86, ms23J_2765, msdiv1430"><i>Dasettha rājiyo setā,</i></a><br>
<a data-var="dasanīlā → dassanīyā (sya1ed, sya2ed, mr)"><i>dasanīlā manoramā;</i></a><br>
<a><i>Cha piṅgalā pannarasa,</i></a><br>
<a><i>haliddā ca catuddasa.</i></a></p>
<p><a data-ref="sc87, ms23J_2766, msdiv1431"><i>Vīsati tattha sovaṇṇā,</i></a><br>
<a><i>vīsati rajatāmayā;</i></a><br>
<a><i>Indagopakavaṇṇābhā,</i></a><br>
<a><i>tāva dissanti tiṃsati.</i></a></p>
<p><a data-ref="sc88, ms23J_2767, msdiv1432"><i>Dasettha kāḷiyo chacca,</i></a><br>
<a><i>mañjeṭṭhā pannavīsati;</i></a><br>
<a><i>Missā bandhukapupphehi,</i></a><br>
<a><i>nīluppalavicittikā.</i></a></p>
<p><a data-ref="sc89, ms23J_2768, msdiv1433"><i>Evaṃ sabbaṅgasampannaṃ,</i></a><br>
<a><i>accimantaṃ pabhassaraṃ;</i></a><br>
<a><i>Odhisuṅkaṃ mahārāja,</i></a><br>
<a><i>passa tvaṃ dvipaduttama”.</i></a></p>
</blockquote>
<p class="endsutta"><a data-ref="sc90, ms23J_2769"><i>Maṇikaṇḍaṃ nāma.</i></a></p>
<h2><a><i>3. Akkhakaṇḍa</i></a></h2>
<blockquote class="gatha">
<p><a data-var="rāja mupehi → rāja upehi (bj, sya1ed, sya2ed, pts-vp-pli1)" data-ref="sc91, pts-vp-pli6.280, ms23J_2770, msdiv1434"><i>“Upāgataṃ rāja mupehi lakkhaṃ,</i></a><br>
<a><i>Netādisaṃ maṇiratanaṃ tavatthi;</i></a><br>
<a data-var="jissāma → jiyyāma (bj, sya1ed, sya2ed, pts-vp-pli1)"><i>Dhammena jissāma asāhasena,</i></a><br>
<a><i>Jito ca no khippamavākarohi.</i></a></p>
<p><a data-ref="sc92, ms23J_2771, msdiv1435"><i>Pañcāla-paccuggata-sūrasena,</i></a><br>
<a data-var="Macchā → majjhā (mr)"><i>Macchā ca maddā saha kekakebhi;</i></a><br>
<a><i>Passantu note asaṭhena yuddhaṃ,</i></a><br>
<a><i>Na no sabhāyaṃ na karonti kiñci”.</i></a></p>
<p><a data-ref="sc93, pts-vp-pli6.282, ms23J_2772, msdiv1436"><i>Te pāvisuṃ akkhamadena mattā,</i></a><br>
<a><i>Rājā kurūnaṃ puṇṇako cāpi yakkho;</i></a><br>
<a><i>Rājā kaliṃ viccinamaggahesi,</i></a><br>
<a><i>Kaṭaṃ aggahī puṇṇako nāma yakkho.</i></a></p>
<p><a data-ref="sc94, ms23J_2773, msdiv1437"><i>Te tattha jūte ubhaye samāgate,</i></a><br>
<a><i>Raññaṃ sakāse sakhīnañca majjhe;</i></a><br>
<a><i>Ajesi yakkho naravīraseṭṭhaṃ,</i></a><br>
<a><i>Tatthappanādo tumulo babhūva.</i></a></p>
<p><a data-ref="sc95, pts-vp-pli6.283, ms23J_2774, msdiv1438"><i>“Jayo mahārāja parājayo ca,</i></a><br>
<a><i>Āyūhataṃ aññatarassa hoti;</i></a><br>
<a data-var="jīnosi → jinnosi (sya1ed, sya2ed); jitosi (pts-vp-pli1); jinomhi (mr)"><i>Janinda jīnosi varaddhanena,</i></a><br>
<a><i>Jito ca me khippamavākarohi”.</i></a></p>
<p><a data-var="gavāssā → gavassā (sya1ed, sya2ed, csp1ed)" data-ref="sc96, ms23J_2775, msdiv1439"><i>“Hatthī gavāssā maṇikuṇḍalā ca,</i></a><br>
<a data-var="mayhaṃ → tuyhaṃ (pts-vp-pli1); aññaṃ (mr)"><i>Yañcāpi mayhaṃ ratanaṃ pathabyā;</i></a><br>
<a><i>Gaṇhāhi kaccāna varaṃ dhanānaṃ,</i></a><br>
<a><i>Ādāya yenicchasi tena gaccha”.</i></a></p>
<p><a data-ref="sc97, ms23J_2776, msdiv1440"><i>“Hatthī gavāssā maṇikuṇḍalā ca,</i></a><br>
<a><i>Yañcāpi tuyhaṃ ratanaṃ pathabyā;</i></a><br>
<a><i>Tesaṃ varo vidhuro nāma kattā,</i></a><br>
<a><i>So me jito taṃ me avākarohi”.</i></a></p>
<p><a data-ref="sc98, ms23J_2777, msdiv1441"><i>“Attā ca me so saraṇaṃ gatī ca,</i></a><br>
<a><i>Dīpo ca leṇo ca parāyaṇo ca;</i></a><br>
<a><i>Asantuleyyo mama so dhanena,</i></a><br>
<a><i>Pāṇena me sādiso esa kattā”.</i></a></p>
<p><a data-ref="sc99, pts-vp-pli6.284, ms23J_2778, msdiv1442"><i>“Ciraṃ vivādo mama tuyhañcassa,</i></a><br>
<a><i>Kāmañca pucchāma tameva gantvā;</i></a><br>
<a><i>Esova no vivaratu etamatthaṃ,</i></a><br>
<a data-var="kathā → tathā (sya1ed, sya2ed, mr)"><i>Yaṃ vakkhatī hotu kathā ubhinnaṃ”.</i></a></p>
<p><a data-ref="sc100, ms23J_2779, msdiv1443"><i>“Addhā hi saccaṃ bhaṇasi,</i></a><br>
<a><i>na ca māṇava sāhasaṃ;</i></a><br>
<a><i>Tameva gantvā pucchāma,</i></a><br>
<a><i>tena tussāmubho janā”.</i></a></p>
<p><a data-ref="sc101, ms23J_2780, msdiv1444"><i>“Saccaṃ nu devā vidahū kurūnaṃ,</i></a><br>
<a><i>Dhamme ṭhitaṃ vidhuraṃ nāmamaccaṃ;</i></a><br>
<a><i>Dāsosi rañño uda vāsi ñāti,</i></a><br>
<a><i>Vidhuroti saṅkhā katamāsi loke”.</i></a></p>
<p><a data-ref="sc102, pts-vp-pli6.285, ms23J_2781, msdiv1445"><i>“Āmāyadāsāpi bhavanti heke,</i></a><br>
<a><i>Dhanena kītāpi bhavanti dāsā;</i></a><br>
<a><i>Sayampi heke upayanti dāsā,</i></a><br>
<a><i>Bhayā paṇunnāpi bhavanti dāsā.</i></a></p>
<p><a data-ref="sc103, ms23J_2782, msdiv1446"><i>Ete narānaṃ caturova dāsā,</i></a><br>
<a><i>Addhā hi yonito ahampi jāto;</i></a><br>
<a><i>Bhavo ca rañño abhavo ca rañño,</i></a><br>
<a><i>Dāsāhaṃ devassa parampi gantvā;</i></a><br>
<a><i>Dhammena maṃ māṇava tuyha dajjā”.</i></a></p>
<p><a data-var="Ayaṃ → ayampi (sya1ed, sya2ed, mr)" data-ref="sc104, ms23J_2783, msdiv1447"><i>“Ayaṃ dutīyo vijayo mamajja,</i></a><br>
<a data-var="vivarettha → vivarittha (bj, sya1ed, sya2ed, mr)"><i>Puṭṭho hi kattā vivarettha pañhaṃ;</i></a><br>
<a><i>Adhammarūpo vata rājaseṭṭho,</i></a><br>
<a><i>Subhāsitaṃ nānujānāsi mayhaṃ”.</i></a></p>
<p><a data-ref="sc105, pts-vp-pli6.286, ms23J_2784, msdiv1448"><i>“Evañce no so vivarettha pañhaṃ,</i></a><br>
<a><i>Dāsohamasmi na ca khosmi ñāti;</i></a><br>
<a><i>Gaṇhāhi kaccāna varaṃ dhanānaṃ,</i></a><br>
<a><i>Ādāya yenicchasi tena gaccha”.</i></a></p>
</blockquote>
<p class="endsutta"><a data-ref="sc106, ms23J_2785"><i>Akkhakaṇḍaṃ nāma.</i></a></p>
<h2><a><i>4. Gharāvāsapañhā</i></a></h2>
<blockquote class="gatha">
<p><a data-ref="sc107, ms23J_2786, msdiv1449"><i>“Vidhura vasamānassa,</i></a><br>
<a><i>gahaṭṭhassa sakaṃ gharaṃ;</i></a><br>
<a><i>Khemā vutti kathaṃ assa,</i></a><br>
<a><i>kathaṃ nu assa saṅgaho.</i></a></p>
<p><a data-var="Abyābajjhaṃ → avyāpajjhaṃ (bj, pts-vp-pli1); abyāpajjhaṃ (sya1ed, sya2ed)" data-ref="sc108, ms23J_2787, msdiv1450"><i>Abyābajjhaṃ kathaṃ assa,</i></a><br>
<a><i>saccavādī ca māṇavo;</i></a><br>
<a><i>Asmā lokā paraṃ lokaṃ,</i></a><br>
<a><i>kathaṃ pecca na socati”.</i></a></p>
<p><a data-ref="sc109, ms23J_2788, msdiv1451"><i>Taṃ tattha gatimā dhitimā,</i></a><br>
<a><i>matimā atthadassimā;</i></a><br>
<a data-var="Saṅkhātā → saṅkhāto (mr)"><i>Saṅkhātā sabbadhammānaṃ,</i></a><br>
<a><i>vidhuro etadabravi.</i></a></p>
<p><a data-ref="sc110, ms23J_2789, msdiv1452"><i>“Na sādhāraṇadārassa,</i></a><br>
<a><i>na bhuñje sādumekako;</i></a><br>
<a><i>Na seve lokāyatikaṃ,</i></a><br>
<a><i>netaṃ paññāya vaḍḍhanaṃ.</i></a></p>
<p><a data-ref="sc111, ms23J_2790, msdiv1453"><i>Sīlavā vattasampanno,</i></a><br>
<a><i>appamatto vicakkhaṇo;</i></a><br>
<a><i>Nivātavutti atthaddho,</i></a><br>
<a><i>surato sakhilo mudu.</i></a></p>
<p><a data-ref="sc112, pts-vp-pli6.287, ms23J_2791, msdiv1454"><i>Saṅgahetā ca mittānaṃ,</i></a><br>
<a><i>saṃvibhāgī vidhānavā;</i></a><br>
<a><i>Tappeyya annapānena,</i></a><br>
<a><i>sadā samaṇabrāhmaṇe.</i></a></p>
<p><a data-ref="sc113, ms23J_2792, msdiv1455"><i>Dhammakāmo sutādhāro,</i></a><br>
<a><i>bhaveyya paripucchako;</i></a><br>
<a><i>Sakkaccaṃ payirupāseyya,</i></a><br>
<a><i>sīlavante bahussute.</i></a></p>
<p><a data-ref="sc114, ms23J_2793, msdiv1456"><i>Gharamāvasamānassa,</i></a><br>
<a><i>gahaṭṭhassa sakaṃ gharaṃ;</i></a><br>
<a><i>Khemā vutti siyā evaṃ,</i></a><br>
<a><i>evaṃ nu assa saṅgaho.</i></a></p>
<p><a data-ref="sc115, ms23J_2794, msdiv1457"><i>Abyābajjhaṃ siyā evaṃ,</i></a><br>
<a><i>saccavādī ca māṇavo;</i></a><br>
<a><i>Asmā lokā paraṃ lokaṃ,</i></a><br>
<a><i>evaṃ pecca na socati”.</i></a></p>
</blockquote>
<p class="endsutta"><a data-ref="sc116, ms23J_2795"><i>Gharāvāsapañhā nāma.</i></a></p>
<h2><a><i>5. Lakkhaṇakaṇḍa</i></a></h2>
<blockquote class="gatha">
<p><a data-ref="sc117, pts-vp-pli6.288, ms23J_2796, msdiv1458"><i>“Ehi dāni gamissāma,</i></a><br>
<a><i>dinno no issarena me;</i></a><br>
<a data-var="Mamevatthaṃ → tamevatthaṃ (pts-vp-pli1)"><i>Mamevatthaṃ paṭipajja,</i></a><br>
<a><i>esa dhammo sanantano”.</i></a></p>
<p><a data-ref="sc118, ms23J_2797, msdiv1459"><i>“Jānāmi māṇava tayāhamasmi,</i></a><br>
<a><i>Dinnohamasmi tava issarena;</i></a><br>
<a><i>Tīhañca taṃ vāsayemu agāre,</i></a><br>
<a><i>Yenaddhunā anusāsemu putte”.</i></a></p>
<p><a data-ref="sc119, ms23J_2798, msdiv1460"><i>“Taṃ me tathā hotu vasemu tīhaṃ,</i></a><br>
<a><i>Kurutaṃ bhavajja gharesu kiccaṃ;</i></a><br>
<a><i>Anusāsataṃ puttadāre bhavajja,</i></a><br>
<a data-var="pecca → pacchā (bj, pts-vp-pli1)"><i>Yathā tayī pecca sukhī bhaveyya”.</i></a></p>
<p><a data-ref="sc120, pts-vp-pli6.289, ms23J_2799, msdiv1461"><i>“Sādhū”ti vatvāna pahūtakāmo,</i></a><br>
<a><i>Pakkāmi yakkho vidhurena saddhiṃ;</i></a><br>
<a><i>Taṃ kuñjarājaññahayānuciṇṇaṃ,</i></a><br>
<a><i>Pāvekkhi antepuramariyaseṭṭho.</i></a></p>
<p><a data-ref="sc121, ms23J_2800, msdiv1462"><i>Koñcaṃ mayūrañca piyañca ketaṃ,</i></a><br>
<a><i>Upāgami tattha surammarūpaṃ;</i></a><br>
<a><i>Pahūtabhakkhaṃ bahuannapānaṃ,</i></a><br>
<a><i>Masakkasāraṃ viya vāsavassa.</i></a></p>
<p><a data-ref="sc122, ms23J_2801, msdiv1463"><i>Tattha naccanti gāyanti,</i></a><br>
<a><i>avhāyanti varāvaraṃ;</i></a><br>
<a><i>Accharā viya devesu,</i></a><br>
<a><i>nāriyo samalaṅkatā.</i></a></p>
<p><a data-ref="sc123, pts-vp-pli6.290, ms23J_2802, msdiv1464"><i>Samaṅgikatvā pamadāhi yakkhaṃ,</i></a><br>
<a><i>Annena pānena ca dhammapālo;</i></a><br>
<a data-var="Atthattha → attattha (sya1ed, sya2ed); aggattha (sya-a)"><i>Atthattha mevānuvicintayanto,</i></a><br>
<a><i>Pāvekkhi bhariyāya tadā sakāse.</i></a></p>
<p><a data-ref="sc124, ms23J_2803, msdiv1465"><i>Taṃ candanagandharasānulittaṃ,</i></a><br>
<a><i>Suvaṇṇajambonadanikkhasādisaṃ;</i></a><br>
<a><i>Bhariyaṃvacā “ehi suṇohi bhoti,</i></a><br>
<a><i>Puttāni āmantaya tambanette”.</i></a></p>
<p><a data-var="anujjā → anojā (sya1ed, sya2ed, mr)" data-ref="sc125, ms23J_2804, msdiv1466"><i>Sutvāna vākyaṃ patino anujjā,</i></a><br>
<a><i>Suṇisaṃvaca tambanakhiṃ sunettaṃ;</i></a><br>
<a><i>“Āmantaya vammadharāni cete,</i></a><br>
<a><i>Puttāni indīvarapupphasāme”.</i></a></p>
<p><a data-ref="sc126, pts-vp-pli6.291, ms23J_2805, msdiv1467"><i>Te āgate muddhani dhammapālo,</i></a><br>
<a><i>Cumbitvā putte avikampamāno;</i></a><br>
<a><i>Āmantayitvāna avoca vākyaṃ,</i></a><br>
<a><i>“Dinnāhaṃ raññā idha māṇavassa.</i></a></p>
<p><a data-ref="sc127, ms23J_2806, msdiv1468"><i>Tassajjahaṃ attasukhī vidheyyo,</i></a><br>
<a><i>Ādāya yenicchati tena gacchati;</i></a><br>
<a data-var="sāsitumāgatosmi → anusāsituṃ āgatosmi (sya1ed, sya2ed, mr); sasituṃ āgatosmi (pts-vp-pli1)"><i>Ahañca vo sāsitumāgatosmi,</i></a><br>
<a><i>Kathaṃ ahaṃ aparittāya gacche.</i></a></p>
<p><a data-var="kururaṭṭhavāsī → kurukhettavāsī (bj, pts-vp-pli1)" data-ref="sc128, ms23J_2807, msdiv1469"><i>Sace vo rājā kururaṭṭhavāsī,</i></a><br>
<a><i>Janasandho puccheyya pahūtakāmo;</i></a><br>
<a><i>Kimābhijānātha pure purāṇaṃ,</i></a><br>
<a><i>Kiṃ vo pitā anusāse puratthā.</i></a></p>
<p><a data-ref="sc129, ms23J_2808, msdiv1470"><i>Samāsanā hotha mayāva sabbe,</i></a><br>
<a><i>Konīdha rañño abbhatiko manusso;</i></a><br>
<a><i>Tamañjaliṃ kariya vadetha evaṃ,</i></a><br>
<a><i>Mā hevaṃ deva na hi esa dhammo;</i></a><br>
<a><i>Viyaggharājassa nihīnajacco,</i></a><br>
<a><i>Samāsano deva kathaṃ bhaveyya”.</i></a></p>
</blockquote>
<p class="endsutta"><a data-var="Lakkhaṇakaṇḍaṃ → pekkhaṇakaṇḍaṃ (bj, mr); lakkhakaṇḍaṃ (sya1ed, sya2ed)" data-ref="sc130, ms23J_2809"><i>Lakkhaṇakaṇḍaṃ nāma.</i></a></p>
<h2><a><i>6. Rājavasati</i></a></h2>
<blockquote class="gatha">
<p><a data-var="putte → mitte (bj, pts-vp-pli1)" data-ref="sc131, pts-vp-pli6.292, ms23J_2810, msdiv1471"><i>So ca putte amacce ca,</i></a><br>
<a><i>ñātayo suhadajjane;</i></a><br>
<a><i>Alīnamanasaṅkappo,</i></a><br>
<a><i>vidhuro etadabravi.</i></a></p>
<p><a data-var="Ethayyo → ethayyā (sya1ed, sya2ed)" data-ref="sc132, ms23J_2811, msdiv1472"><i>“Ethayyo rājavasatiṃ,</i></a><br>
<a><i>nisīditvā suṇātha me;</i></a><br>
<a><i>Yathā rājakulaṃ patto,</i></a><br>
<a><i>yasaṃ poso nigacchati.</i></a></p>
<p><a data-ref="sc133, ms23J_2812, msdiv1473"><i>Na hi rājakulaṃ patto,</i></a><br>
<a><i>aññāto labhate yasaṃ;</i></a><br>
<a><i>Nāsūro nāpi dummedho,</i></a><br>
<a><i>nappamatto kudācanaṃ.</i></a></p>
<p><a data-ref="sc134, ms23J_2813, msdiv1474"><i>Yadāssa sīlaṃ paññañca,</i></a><br>
<a><i>soceyyaṃ cādhigacchati;</i></a><br>
<a><i>Atha vissasate tyamhi,</i></a><br>
<a><i>guyhañcassa na rakkhati.</i></a></p>
<p><a data-ref="sc135, ms23J_2814, msdiv1475"><i>Tulā yathā paggahitā,</i></a><br>
<a><i>samadaṇḍā sudhāritā;</i></a><br>
<a><i>Ajjhiṭṭho na vikampeyya,</i></a><br>
<a><i>sa rājavasatiṃ vase.</i></a></p>
<p><a data-ref="sc136, ms23J_2815, msdiv1476"><i>Tulā yathā paggahitā,</i></a><br>
<a><i>samadaṇḍā sudhāritā;</i></a><br>
<a><i>Sabbāni abhisambhonto,</i></a><br>
<a><i>sa rājavasatiṃ vase.</i></a></p>
<p><a data-ref="sc137, pts-vp-pli6.293, ms23J_2816, msdiv1477"><i>Divā vā yadi vā rattiṃ,</i></a><br>
<a><i>rājakiccesu paṇḍito;</i></a><br>
<a><i>Ajjhiṭṭho na vikampeyya,</i></a><br>
<a><i>sa rājavasatiṃ vase.</i></a></p>
<p><a data-ref="sc138, ms23J_2817, msdiv1478"><i>Divā vā yadi vā rattiṃ,</i></a><br>
<a><i>rājakiccesu paṇḍito;</i></a><br>
<a><i>Sabbāni abhisambhonto,</i></a><br>
<a><i>sa rājavasatiṃ vase.</i></a></p>
<p><a data-ref="sc139, ms23J_2818, msdiv1479"><i>Yo cassa sukato maggo,</i></a><br>
<a><i>rañño suppaṭiyādito;</i></a><br>
<a><i>Na tena vutto gaccheyya,</i></a><br>
<a><i>sa rājavasatiṃ vase.</i></a></p>
<p><a data-var="sadisaṃ → samakaṃ (bj, sya1ed, sya2ed, pts-vp-pli1)" data-ref="sc140, ms23J_2819, msdiv1480"><i>Na rañño sadisaṃ bhuñje,</i></a><br>
<a><i>kāmabhoge kudācanaṃ;</i></a><br>
<a><i>Sabbattha pacchato gacche,</i></a><br>
<a><i>sa rājavasatiṃ vase.</i></a></p>
<p><a data-ref="sc141, ms23J_2820, msdiv1481"><i>Na rañño sadisaṃ vatthaṃ,</i></a><br>
<a><i>na mālaṃ na vilepanaṃ;</i></a><br>
<a><i>Ākappaṃ sarakuttiṃ vā,</i></a><br>
<a><i>na rañño sadisamācare;</i></a><br>
<a><i>Aññaṃ kareyya ākappaṃ,</i></a><br>
<a><i>sa rājavasatiṃ vase.</i></a></p>
<p><a data-ref="sc142, ms23J_2821, msdiv1482"><i>Kīḷe rājā amaccehi,</i></a><br>
<a><i>bhariyāhi parivārito;</i></a><br>
<a><i>Nāmacco rājabhariyāsu,</i></a><br>
<a><i>bhāvaṃ kubbetha paṇḍito.</i></a></p>
<p><a data-ref="sc143, ms23J_2822, msdiv1483"><i>Anuddhato acapalo,</i></a><br>
<a><i>nipako saṃvutindriyo;</i></a><br>
<a><i>Manopaṇidhisampanno,</i></a><br>
<a><i>sa rājavasatiṃ vase.</i></a></p>
<p><a data-ref="sc144, pts-vp-pli6.294, ms23J_2823, msdiv1484"><i>Nāssa bhariyāhi kīḷeyya,</i></a><br>
<a><i>na manteyya rahogato;</i></a><br>
<a><i>Nāssa kosā dhanaṃ gaṇhe,</i></a><br>
<a><i>sa rājavasatiṃ vase.</i></a></p>
<p><a data-var="Na niddaṃ bahu maññeyya → na niddantaṃ bahuṃ maññe (bj); na niddannaṃ bahuṃ maññe (pts-vp-pli1)" data-ref="sc145, ms23J_2824, msdiv1485"><i>Na niddaṃ bahu maññeyya,</i></a><br>
<a><i>na madāya suraṃ pive;</i></a><br>
<a><i>Nāssa dāye mige haññe,</i></a><br>
<a><i>sa rājavasatiṃ vase.</i></a></p>
<p><a data-ref="sc146, ms23J_2825, msdiv1486"><i>Nāssa pīṭhaṃ na pallaṅkaṃ,</i></a><br>
<a data-var="nāvaṃ → nāgaṃ (bj, pts-vp-pli1)"><i>Na kocchaṃ na nāvaṃ rathaṃ;</i></a><br>
<a><i>Sammatomhīti ārūhe,</i></a><br>
<a><i>Sa rājavasatiṃ vase.</i></a></p>
<p><a data-var="bhaje → bhave (bj, pts-vp-pli1)" data-ref="sc147, ms23J_2826, msdiv1487"><i>Nātidūre bhaje rañño,</i></a><br>
<a><i>nāccāsanne vicakkhaṇo;</i></a><br>
<a><i>Sammukhañcassa tiṭṭheyya,</i></a><br>
<a><i>sandissanto sabhattuno.</i></a></p>
<p><a data-var="ve → me (sya1ed, sya2ed, mr)" data-ref="sc148, ms23J_2827, msdiv1488"><i>Na ve rājā sakhā hoti,</i></a><br>
<a><i>na rājā hoti methuno;</i></a><br>
<a><i>Khippaṃ kujjhanti rājāno,</i></a><br>
<a><i>sūkenakkhīva ghaṭṭitaṃ.</i></a></p>
<p><a data-ref="sc149, ms23J_2828, msdiv1489"><i>Na pūjito maññamāno,</i></a><br>
<a><i>medhāvī paṇḍito naro;</i></a><br>
<a><i>Pharusaṃ patimanteyya,</i></a><br>
<a><i>rājānaṃ parisaṅgataṃ.</i></a></p>
<p><a data-var="Laddhadvāro labhe dvāraṃ → laddhavārolabhe vāraṃ (pts-vp-pli1)" data-ref="sc150, ms23J_2829, msdiv1490"><i>Laddhadvāro labhe dvāraṃ,</i></a><br>
<a><i>neva rājūsu vissase;</i></a><br>
<a data-var="Aggīva saṃyato tiṭṭhe → aggīva yato tiṭṭheyya (bj, pts-vp-pli1); aggiva saṃyato tiṭṭhe (sya1ed, sya2ed)"><i>Aggīva saṃyato tiṭṭhe,</i></a><br>
<a><i>sa rājavasatiṃ vase.</i></a></p>
<p><a data-ref="sc151, ms23J_2830, msdiv1491"><i>Puttaṃ vā bhātaraṃ vā saṃ,</i></a><br>
<a><i>sampaggaṇhāti khattiyo;</i></a><br>
<a><i>Gāmehi nigamehi vā,</i></a><br>
<a><i>raṭṭhehi janapadehi vā;</i></a><br>
<a><i>Tuṇhībhūto upekkheyya,</i></a><br>
<a><i>na bhaṇe chekapāpakaṃ.</i></a></p>
<p><a data-ref="sc152, pts-vp-pli6.295, ms23J_2831, msdiv1492"><i>Hatthārohe anīkaṭṭhe,</i></a><br>
<a><i>rathike pattikārake;</i></a><br>
<a data-var="kammāvadānena → kammāpadādena (sya1ed, sya2ed)"><i>Tesaṃ kammāvadānena,</i></a><br>
<a><i>rājā vaḍḍheti vetanaṃ;</i></a><br>
<a><i>Na tesaṃ antarā gacche,</i></a><br>
<a><i>sa rājavasatiṃ vase.</i></a></p>
<p><a data-var="Cāpovūnudaro dhīro → cāpova oname dhīro (sya1ed, sya2ed)" data-ref="sc153, ms23J_2832, msdiv1493"><i>Cāpovūnudaro dhīro,</i></a><br>
<a><i>vaṃsovāpi pakampaye;</i></a><br>
<a><i>Paṭilomaṃ na vatteyya,</i></a><br>
<a><i>sa rājavasatiṃ vase.</i></a></p>
<p><a data-ref="sc154, ms23J_2833, msdiv1494"><i>Cāpovūnudaro assa,</i></a><br>
<a data-var="ajivhavā → ajivhatā (sya1ed, sya2ed, mr)"><i>macchovassa ajivhavā;</i></a><br>
<a><i>Appāsī nipako sūro,</i></a><br>
<a><i>sa rājavasatiṃ vase.</i></a></p>
<p><a data-ref="sc155, ms23J_2834, msdiv1495"><i>Na bāḷhaṃ itthiṃ gaccheyya,</i></a><br>
<a><i>sampassaṃ tejasaṅkhayaṃ;</i></a><br>
<a><i>Kāsaṃ sāsaṃ daraṃ balyaṃ,</i></a><br>
<a><i>khīṇamedho nigacchati.</i></a></p>
<p><a data-ref="sc156, ms23J_2835, msdiv1496"><i>Nātivelaṃ pabhāseyya,</i></a><br>
<a><i>na tuṇhī sabbadā siyā;</i></a><br>
<a><i>Avikiṇṇaṃ mitaṃ vācaṃ,</i></a><br>
<a><i>patte kāle udīraye.</i></a></p>
<p><a data-ref="sc157, ms23J_2836, msdiv1497"><i>Akkodhano asaṅghaṭṭo,</i></a><br>
<a><i>sacco saṇho apesuṇo;</i></a><br>
<a><i>Samphaṃ giraṃ na bhāseyya,</i></a><br>
<a><i>sa rājavasatiṃ vase.</i></a></p>
<p><a data-var="ayaṃ gāthā pts-vp-pli1ed potthake" data-ref="sc158, ms23J_2837, msdiv1498"><i>Mātāpettibharo assa,</i></a><br>
<a><i>kule jeṭṭhāpacāyiko;</i></a><br>
<a data-var="Saṇho sakhilasambhāso → hiriottappasampanno (bj, mr)"><i>Saṇho sakhilasambhāso,</i></a><br>
<a><i>sa rājavasatiṃ vase.</i></a></p>
<p><a data-ref="sc159, pts-vp-pli6.296, ms23J_2838, msdiv1499"><i>Vinīto sippavā danto,</i></a><br>
<a><i>katatto niyato mudu;</i></a><br>
<a><i>Appamatto suci dakkho,</i></a><br>
<a><i>sa rājavasatiṃ vase.</i></a></p>
<p><a data-ref="sc160, ms23J_2839, msdiv1500"><i>Nivātavutti vuddhesu,</i></a><br>
<a><i>sappatisso sagāravo;</i></a><br>
<a><i>Surato sukhasaṃvāso,</i></a><br>
<a><i>sa rājavasatiṃ vase.</i></a></p>
<p><a data-ref="sc161, ms23J_2840, msdiv1501"><i>Ārakā parivajjeyya,</i></a><br>
<a><i>sahituṃ pahitaṃ janaṃ;</i></a><br>
<a><i>Bhattāraññevudikkheyya,</i></a><br>
<a><i>na ca aññassa rājino.</i></a></p>
<p><a data-ref="sc162, ms23J_2841, msdiv1502"><i>Samaṇe brāhmaṇe cāpi,</i></a><br>
<a><i>sīlavante bahussute;</i></a><br>
<a><i>Sakkaccaṃ payirupāseyya,</i></a><br>
<a><i>sa rājavasatiṃ vase.</i></a></p>
<p><a data-ref="sc163, ms23J_2842, msdiv1503"><i>Samaṇe brāhmaṇe cāpi,</i></a><br>
<a><i>sīlavante bahussute;</i></a><br>
<a><i>Sakkaccaṃ anuvāseyya,</i></a><br>
<a><i>sa rājavasatiṃ vase.</i></a></p>
<p><a data-ref="sc164, ms23J_2843, msdiv1504"><i>Samaṇe brāhmaṇe cāpi,</i></a><br>
<a><i>sīlavante bahussute;</i></a><br>
<a><i>Tappeyya annapānena,</i></a><br>
<a><i>sa rājavasatiṃ vase.</i></a></p>
<p><a data-ref="sc165, ms23J_2844, msdiv1505"><i>Samaṇe brāhmaṇe cāpi,</i></a><br>
<a><i>sīlavante bahussute;</i></a><br>
<a><i>Āsajja paññe sevetha,</i></a><br>
<a><i>ākaṅkhaṃ vuddhimattano.</i></a></p>
<p><a data-ref="sc166, ms23J_2845, msdiv1506"><i>Dinnapubbaṃ na hāpeyya,</i></a><br>
<a><i>dānaṃ samaṇabrāhmaṇe;</i></a><br>
<a><i>Na ca kiñci nivāreyya,</i></a><br>
<a data-var="vanibbake → vaṇibbake (csp1ed)"><i>dānakāle vanibbake.</i></a></p>
<p><a data-ref="sc167, ms23J_2846, msdiv1507"><i>Paññavā buddhisampanno,</i></a><br>
<a><i>vidhānavidhikovido;</i></a><br>
<a><i>Kālaññū samayaññū ca,</i></a><br>
<a><i>sa rājavasatiṃ vase.</i></a></p>
<p><a data-ref="sc168, pts-vp-pli6.297, ms23J_2847, msdiv1508"><i>Uṭṭhātā kammadheyyesu,</i></a><br>
<a><i>appamatto vicakkhaṇo;</i></a><br>
<a><i>Susaṃvihitakammanto,</i></a><br>
<a><i>sa rājavasatiṃ vase.</i></a></p>
<p><a data-ref="sc169, ms23J_2848, msdiv1509"><i>Khalaṃ sālaṃ pasuṃ khettaṃ,</i></a><br>
<a><i>gantā cassa abhikkhaṇaṃ;</i></a><br>
<a><i>Mitaṃ dhaññaṃ nidhāpeyya,</i></a><br>
<a><i>mitaṃva pācaye ghare.</i></a></p>
<p><a data-ref="sc170, ms23J_2849, msdiv1510"><i>Puttaṃ vā bhātaraṃ vā saṃ,</i></a><br>
<a><i>sīlesu asamāhitaṃ;</i></a><br>
<a><i>Anaṅgavā hi te bālā,</i></a><br>
<a><i>yathā petā tatheva te;</i></a><br>
<a><i>Coḷañca nesaṃ piṇḍañca,</i></a><br>
<a><i>āsīnānaṃ padāpaye.</i></a></p>
<p><a data-ref="sc171, ms23J_2850, msdiv1511"><i>Dāse kammakare pesse,</i></a><br>
<a><i>sīlesu susamāhite;</i></a><br>
<a><i>Dakkhe uṭṭhānasampanne,</i></a><br>
<a><i>ādhipaccamhi ṭhāpaye.</i></a></p>
<p><a data-var="alolo → alobho (sya1ed, sya2ed, mr)" data-ref="sc172, ms23J_2851, msdiv1512"><i>Sīlavā ca alolo ca,</i></a><br>
<a data-var="anurakkho → anuratto (bj, pts-vp-pli1); anuvatto (sya1ed, sya2ed)"><i>anurakkho ca rājino;</i></a><br>
<a><i>Āvī raho hito tassa,</i></a><br>
<a><i>sa rājavasatiṃ vase.</i></a></p>
<p><a data-ref="sc173, ms23J_2852, msdiv1513"><i>Chandaññū rājino cassa,</i></a><br>
<a><i>cittaṭṭho assa rājino;</i></a><br>
<a><i>Asaṅkusakavutti’ssa,</i></a><br>
<a><i>sa rājavasatiṃ vase.</i></a></p>
<p><a data-var="Ucchādaye ca nhāpaye → acchādane ca nahāpane (sya1ed, sya2ed); ucchādaye ca nahāpaye (pts-vp-pli1); acchādane ca nhāpe ca (mr)" data-ref="sc174, pts-vp-pli6.298, ms23J_2853, msdiv1514"><i>Ucchādaye ca nhāpaye,</i></a><br>
<a><i>dhove pāde adhosiraṃ;</i></a><br>
<a><i>Āhatopi na kuppeyya,</i></a><br>
<a><i>sa rājavasatiṃ vase.</i></a></p>
<p><a data-var="kariyā → kuriyā (bj); kayirā (sya1ed, sya2ed)" data-ref="sc175, ms23J_2854, msdiv1515"><i>Kumbhampañjaliṃ kariyā,</i></a><br>
<a data-var="cāṭañcāpi → vāyasaṃ vā (bj, pts-vp-pli1); cātaṃ cāpi (sya1ed, sya2ed)"><i>cāṭañcāpi padakkhiṇaṃ;</i></a><br>
<a><i>Kimeva sabbakāmānaṃ,</i></a><br>
<a><i>dātāraṃ dhīramuttamaṃ.</i></a></p>
<p><a data-ref="sc176, ms23J_2855, msdiv1516"><i>Yo deti sayanaṃ vatthaṃ,</i></a><br>
<a><i>yānaṃ āvasathaṃ gharaṃ;</i></a><br>
<a><i>Pajjunnoriva bhūtāni,</i></a><br>
<a><i>bhogehi abhivassati.</i></a></p>
<p><a data-ref="sc177, ms23J_2856, msdiv1517"><i>Esayyo rājavasati,</i></a><br>
<a><i>vattamāno yathā naro;</i></a><br>
<a><i>Ārādhayati rājānaṃ,</i></a><br>
<a><i>pūjaṃ labhati bhattusu”.</i></a></p>
</blockquote>
<p class="endsutta"><a data-ref="sc178, ms23J_2857"><i>Rājavasati nāma.</i></a></p>
<h2><a><i>7. Antarapeyyāla</i></a></h2>
<blockquote class="gatha">
<p><a data-ref="sc179, ms23J_2858, msdiv1518"><i>Evaṃ samanusāsitvā,</i></a><br>
<a><i>ñātisaṅghaṃ vicakkhaṇo;</i></a><br>
<a><i>Parikiṇṇo suhadehi,</i></a><br>
<a><i>rājānamupasaṅkami.</i></a></p>
<p><a data-ref="sc180, pts-vp-pli6.299, ms23J_2859, msdiv1519"><i>Vanditvā sirasā pāde,</i></a><br>
<a><i>katvā ca naṃ padakkhiṇaṃ;</i></a><br>
<a><i>Vidhuro avaca rājānaṃ,</i></a><br>
<a><i>paggahetvāna añjaliṃ.</i></a></p>
<p><a data-ref="sc181, ms23J_2860, msdiv1520"><i>“Ayaṃ maṃ māṇavo neti,</i></a><br>
<a data-var="kattukāmo → gantukāmo (mr)"><i>kattukāmo yathāmati;</i></a><br>
<a><i>Ñātīnatthaṃ pavakkhāmi,</i></a><br>
<a><i>taṃ suṇohi arindama.</i></a></p>
<p><a data-ref="sc182, ms23J_2861, msdiv1521"><i>Putte ca me udikkhesi,</i></a><br>
<a><i>yañca maññaṃ ghare dhanaṃ;</i></a><br>
<a data-var="pecca → pacchā (sya1ed, sya2ed, mr)"><i>Yathā pecca na hāyetha,</i></a><br>
<a><i>ñātisaṅgho mayī gate.</i></a></p>
<p><a data-ref="sc183, ms23J_2862, msdiv1522"><i>Yatheva khalatī bhūmyā,</i></a><br>
<a><i>bhūmyāyeva patiṭṭhati;</i></a><br>
<a><i>Evetaṃ khalitaṃ mayhaṃ,</i></a><br>
<a><i>etaṃ passāmi accayaṃ”.</i></a></p>
<p><a data-ref="sc184, ms23J_2863, msdiv1523"><i>“Sakkā na gantuṃ iti mayha hoti,</i></a><br>
<a data-var="Chetvā → jhatvā (bj, pts-vp-pli1)"><i>Chetvā vadhitvā idha kātiyānaṃ;</i></a><br>
<a><i>Idheva hohī iti mayha ruccati,</i></a><br>
<a><i>Mā tvaṃ agā uttamabhūripañña”.</i></a></p>
<p><a data-ref="sc185, ms23J_2864, msdiv1524"><i>“Mā hevadhammesu manaṃ paṇīdahi,</i></a><br>
<a><i>Atthe ca dhamme ca yutto bhavassu;</i></a><br>
<a><i>Dhiratthu kammaṃ akusalaṃ anariyaṃ,</i></a><br>
<a><i>Yaṃ katvā pacchā nirayaṃ vajeyya.</i></a></p>
<p><a data-var="puneta → puneti (sya1ed, sya2ed, mr); punetaṃ (pts-vp-pli1)" data-ref="sc186, pts-vp-pli6.300, ms23J_2865, msdiv1525"><i>Nevesa dhammo na puneta kiccaṃ,</i></a><br>
<a><i>Ayiro hi dāsassa janinda issaro;</i></a><br>
<a><i>Ghātetuṃ jhāpetuṃ athopi hantuṃ,</i></a><br>
<a><i>Na ca mayha kodhatthi vajāmi cāhaṃ”.</i></a></p>
<p><a data-ref="sc187, ms23J_2866, msdiv1526"><i>Jeṭṭhaputtaṃ upaguyha,</i></a><br>
<a><i>vineyya hadaye daraṃ;</i></a><br>
<a><i>Assupuṇṇehi nettehi,</i></a><br>
<a><i>pāvisī so mahāgharaṃ.</i></a></p>
<p><a data-var="sammapatitā → sampamathitā (bj, pts-vp-pli1); sampamadditā (sya1ed, sya2ed)" data-ref="sc188, ms23J_2867, msdiv1527"><i>Sālāva sammapatitā,</i></a><br>
<a><i>mālutena pamadditā;</i></a><br>
<a><i>Senti puttā ca dārā ca,</i></a><br>
<a><i>vidhurassa nivesane.</i></a></p>
<p><a data-ref="sc189, pts-vp-pli6.301, ms23J_2868, msdiv1528"><i>Itthisahassaṃ bhariyānaṃ,</i></a><br>
<a><i>dāsisattasatāni ca;</i></a><br>
<a><i>Bāhā paggayha pakkanduṃ,</i></a><br>
<a><i>vidhurassa nivesane.</i></a></p>
<p><a data-ref="sc190, ms23J_2869, msdiv1529"><i>Orodhā ca kumārā ca,</i></a><br>
<a><i>vesiyānā ca brāhmaṇā;</i></a><br>
<a><i>Bāhā paggayha pakkanduṃ,</i></a><br>
<a><i>vidhurassa nivesane.</i></a></p>
<p><a data-ref="sc191, ms23J_2870, msdiv1530"><i>Hatthārohā anīkaṭṭhā,</i></a><br>
<a><i>rathikā pattikārakā;</i></a><br>
<a><i>Bāhā paggayha pakkanduṃ,</i></a><br>
<a><i>vidhurassa nivesane.</i></a></p>
<p><a data-ref="sc192, ms23J_2871, msdiv1531"><i>Samāgatā jānapadā,</i></a><br>
<a><i>negamā ca samāgatā;</i></a><br>
<a><i>Bāhā paggayha pakkanduṃ,</i></a><br>
<a><i>vidhurassa nivesane.</i></a></p>
<p><a data-ref="sc193, ms23J_2872, msdiv1532"><i>Itthisahassaṃ bhariyānaṃ,</i></a><br>
<a><i>dāsisattasatāni ca;</i></a><br>
<a><i>Bāhā paggayha pakkanduṃ,</i></a><br>
<a><i>“kasmā no vijahissasi”.</i></a></p>
<p><a data-ref="sc194, ms23J_2873, msdiv1533"><i>Orodhā ca kumārā ca,</i></a><br>
<a data-var="ca brāhmaṇā → dāsisattasatāni ca (csp1ed)"><i>vesiyānā ca brāhmaṇā;</i></a><br>
<a><i>Bāhā paggayha pakkanduṃ,</i></a><br>
<a><i>“kasmā no vijahissasi”.</i></a></p>
<p><a data-ref="sc195, ms23J_2874, msdiv1534"><i>Hatthārohā anīkaṭṭhā,</i></a><br>
<a data-var="rathikā pattikārakā → dāsisattasatāni ca (csp1ed)"><i>rathikā pattikārakā;</i></a><br>
<a><i>Bāhā paggayha pakkanduṃ,</i></a><br>
<a><i>“kasmā no vijahissasi”.</i></a></p>
<p><a data-ref="sc196, ms23J_2875, msdiv1535"><i>Samāgatā jānapadā,</i></a><br>
<a data-var="negamā ca samāgatā → dāsisattasatāni ca (csp1ed)"><i>negamā ca samāgatā;</i></a><br>
<a><i>Bāhā paggayha pakkanduṃ,</i></a><br>
<a><i>“kasmā no vijahissasi”.</i></a></p>
<p><a data-ref="sc197, ms23J_2876, msdiv1536"><i>Katvā gharesu kiccāni,</i></a><br>
<a><i>anusāsitvā sakaṃ janaṃ;</i></a><br>
<a data-var="bhacce ca → suhajje (pts-vp-pli1, mr)"><i>Mittāmacce ca bhacce ca,</i></a><br>
<a><i>puttadāre ca bandhave.</i></a></p>
<p><a data-ref="sc198, ms23J_2877, msdiv1537"><i>Kammantaṃ saṃvidhetvāna,</i></a><br>
<a><i>ācikkhitvā ghare dhanaṃ;</i></a><br>
<a><i>Nidhiñca iṇadānañca,</i></a><br>
<a><i>puṇṇakaṃ etadabravi.</i></a></p>
<p><a data-ref="sc199, ms23J_2878, msdiv1538"><i>“Avasī tuvaṃ mayha tīhaṃ agāre,</i></a><br>
<a><i>Katāni kiccāni gharesu mayhaṃ;</i></a><br>
<a><i>Anusāsitā puttadārā mayā ca,</i></a><br>
<a data-var="kaccāna → kiccāni (sya1ed, sya2ed, mr)"><i>Karoma kaccāna yathāmatiṃ te”.</i></a></p>
<p><a data-ref="sc200, pts-vp-pli6.302, ms23J_2879, msdiv1539"><i>“Sace hi katte anusāsitā te,</i></a><br>
<a><i>Puttā ca dārā anujīvino ca;</i></a><br>
<a><i>Handehi dānī taramānarūpo,</i></a><br>
<a><i>Dīgho hi addhāpi ayaṃ puratthā.</i></a></p>
<p><a data-var="Achambhitova → asambhitova (bj); asambhītova (sya1ed, sya2ed, pts-vp-pli1)" data-ref="sc201, ms23J_2880, msdiv1540"><i>Achambhitova gaṇhāhi,</i></a><br>
<a><i>ājāneyyassa vāladhiṃ;</i></a><br>
<a><i>Idaṃ pacchimakaṃ tuyhaṃ,</i></a><br>
<a><i>jīvalokassa dassanaṃ”.</i></a></p>
<p><a data-ref="sc202, ms23J_2881, msdiv1541"><i>“Sohaṃ kissa nu bhāyissaṃ,</i></a><br>
<a><i>yassa me natthi dukkaṭaṃ;</i></a><br>
<a><i>Kāyena vācā manasā,</i></a><br>
<a><i>yena gaccheyya duggatiṃ”.</i></a></p>
<p><a data-ref="sc203, ms23J_2882, msdiv1542"><i>So assarājā vidhuraṃ vahanto,</i></a><br>
<a><i>Pakkāmi vehāyasamantalikkhe;</i></a><br>
<a><i>Sākhāsu selesu asajjamāno,</i></a><br>
<a><i>Kālāgiriṃ khippamupāgamāsi.</i></a></p>
<p><a data-ref="sc204, pts-vp-pli6.303, ms23J_2883, msdiv1543"><i>Itthisahassaṃ bhariyānaṃ,</i></a><br>
<a><i>dāsisattasatāni ca;</i></a><br>
<a><i>Bāhā paggayha pakkanduṃ,</i></a><br>
<a><i>yakkho brāhmaṇavaṇṇena;</i></a><br>
<a><i>Vidhuraṃ ādāya gacchati.</i></a></p>
<p><a data-ref="sc205, ms23J_2884"><i>…pe…</i></a></p>
<p><a data-ref="sc206, ms23J_2885, msdiv1544"><i>Samāgatā jānapadā,</i></a><br>
<a><i>negamā ca samāgatā;</i></a><br>
<a><i>Bāhā paggayha pakkanduṃ,</i></a><br>
<a><i>yakkho brāhmaṇavaṇṇena;</i></a><br>
<a><i>Vidhuraṃ ādāya gacchati.</i></a></p>
<p><a data-ref="sc207, ms23J_2886, msdiv1545"><i>Itthisahassaṃ bhariyānaṃ,</i></a><br>
<a><i>dāsisattasatāni ca;</i></a><br>
<a><i>Bāhā paggayha pakkanduṃ,</i></a><br>
<a><i>“paṇḍito so kuhiṃ gato”.</i></a></p>
<p><a data-ref="sc208, ms23J_2887"><i>…pe…</i></a></p>
<p><a data-ref="sc209, ms23J_2888, msdiv1546"><i>Samāgatā jānapadā,</i></a><br>
<a><i>negamā ca samāgatā;</i></a><br>
<a><i>Bāhā paggayha pakkanduṃ,</i></a><br>
<a><i>“paṇḍito so kuhiṃ gato.</i></a></p>
<p><a data-ref="sc210, pts-vp-pli6.304, ms23J_2889, msdiv1547"><i>Sace so sattarattena,</i></a><br>
<a><i>nāgacchissati paṇḍito;</i></a><br>
<a data-var="pavekkhāma → pavissāma (sya1ed, sya2ed)"><i>Sabbe aggiṃ pavekkhāma,</i></a><br>
<a><i>natthattho jīvitena no”.</i></a></p>
<p><a data-ref="sc211, ms23J_2890, msdiv1548"><i>“Paṇḍito ca viyatto ca,</i></a><br>
<a><i>vibhāvī ca vicakkhaṇo;</i></a><br>
<a><i>Khippaṃ mociya attānaṃ,</i></a><br>
<a data-var="bhāyitthāgamissati → mā bhātha āgamissati (bj, pts-vp-pli1); mā bhāyitthāgamissati (sya1ed, sya2ed)"><i>mā bhāyitthāgamissati”.</i></a></p>
</blockquote>
<p class="endsection"><a data-ref="sc212, ms23J_2891"><i>Antarapeyyālaṃ nāma.</i></a></p>
<h2><a><i>8. Sādhunaradhammakaṇḍa</i></a></h2>
<blockquote class="gatha">
<p><a data-ref="sc213, ms23J_2892, msdiv1549"><i>So tattha gantvāna vicintayanto,</i></a><br>
<a data-var="cetanakā → cetanatā (mr)"><i>“Uccāvacā cetanakā bhavanti;</i></a><br>
<a><i>Nayimassa jīvena mamatthi kiñci,</i></a><br>
<a data-var="hadayamānayissaṃ → hadayaṃ ādiyissaṃ (bj, pts-vp-pli1); hadayaṃ ānayissaṃ (sya1ed, sya2ed)"><i>Hantvānimaṃ hadayamānayissaṃ”.</i></a></p>
<p><a data-var="pabbatantarasmiṃ → pabbatamantarasmiṃ (sya1ed, sya2ed); pabbatapādasmiṃ (mr)" data-ref="sc214, pts-vp-pli6.306, ms23J_2893, msdiv1550"><i>So tattha gantvā pabbatantarasmiṃ,</i></a><br>
<a><i>Anto pavisitvāna paduṭṭhacitto;</i></a><br>
<a><i>Asaṃvutasmiṃ jagatippadese,</i></a><br>
<a><i>Adhosiraṃ dhārayi kātiyāno.</i></a></p>
<p><a data-ref="sc215, ms23J_2894, msdiv1551"><i>So lambamāno narake papāte,</i></a><br>
<a><i>Mahabbhaye lomahaṃse vidugge;</i></a><br>
<a><i>Asantasanto kurūnaṃ kattuseṭṭho,</i></a><br>
<a><i>Iccabravi puṇṇakaṃ nāma yakkhaṃ.</i></a></p>
<p><a data-ref="sc216, ms23J_2895, msdiv1552"><i>“Ariyāvakāsosi anariyarūpo,</i></a><br>
<a><i>Asaññato saññatasannikāso;</i></a><br>
<a><i>Accāhitaṃ kammaṃ karosi ludraṃ,</i></a><br>
<a><i>Bhāve ca te kusalaṃ natthi kiñci.</i></a></p>
<p><a data-ref="sc217, ms23J_2896, msdiv1553"><i>Yaṃ maṃ papātasmiṃ papātumicchasi,</i></a><br>
<a><i>Ko nu tavattho maraṇena mayhaṃ;</i></a><br>
<a><i>Amānusasseva tavajja vaṇṇo,</i></a><br>
<a><i>Ācikkha me tvaṃ katamāsi devatā”.</i></a></p>
<p><a data-ref="sc218, pts-vp-pli6.307, ms23J_2897, msdiv1554"><i>“Yadi te suto puṇṇako nāma yakkho,</i></a><br>
<a data-var="sajibbo → sajīvo (bj, pts-vp-pli1)"><i>Rañño kuverassa hi so sajibbo;</i></a><br>
<a><i>Bhūmindharo varuṇo nāma nāgo,</i></a><br>
<a><i>Brahā sucī vaṇṇabalūpapanno.</i></a></p>
<p><a data-ref="sc219, ms23J_2898, msdiv1555"><i>Tassānujaṃ dhītaraṃ kāmayāmi,</i></a><br>
<a><i>Irandhatī nāma sā nāgakaññā;</i></a><br>
<a><i>Tassā sumajjhāya piyāya hetu,</i></a><br>
<a><i>Patārayiṃ tuyha vadhāya dhīra”.</i></a></p>
<p><a data-var="tvaṃ → te (sya1ed, sya2ed, mr)" data-ref="sc220, ms23J_2899, msdiv1556"><i>“Mā heva tvaṃ yakkha ahosi mūḷho,</i></a><br>
<a data-var="loke → lokā (bj, sya1ed, sya2ed, mr); loko (pts-vp-pli1)"><i>Naṭṭhā bahū duggahītena loke;</i></a><br>
<a><i>Kiṃ te sumajjhāya piyāya kiccaṃ,</i></a><br>
<a data-var="suṇomi → suṇoma (bj, pts-vp-pli1)"><i>Maraṇena me iṅgha suṇomi sabbaṃ”.</i></a></p>
<p><a data-ref="sc221, ms23J_2900, msdiv1557"><i>“Mahānubhāvassa mahoragassa,</i></a><br>
<a data-var="ñātibhatohamasmi → ñātigato … (pts-vp-pli1)"><i>Dhītukāmo ñātibhatohamasmi;</i></a><br>
<a><i>Taṃ yācamānaṃ sasuro avoca,</i></a><br>
<a><i>Yathā mamaññiṃsu sukāmanītaṃ.</i></a></p>
<p><a data-ref="sc222, pts-vp-pli6.308, ms23J_2901, msdiv1558"><i>Dajjemu kho te sutanuṃ sunettaṃ,</i></a><br>
<a><i>Sucimhitaṃ candanalittagattaṃ;</i></a><br>
<a><i>Sace tuvaṃ hadayaṃ paṇḍitassa,</i></a><br>
<a><i>Dhammena laddhā idha māharesi;</i></a><br>
<a><i>Etena vittena kumāri labbhā,</i></a><br>
<a><i>Naññaṃ dhanaṃ uttari patthayāma.</i></a></p>
<p><a data-ref="sc223, ms23J_2902, msdiv1559"><i>Evaṃ na mūḷhosmi suṇohi katte,</i></a><br>
<a><i>Na cāpi me duggahitatthi kiñci;</i></a><br>
<a><i>Hadayena te dhammaladdhena nāgā,</i></a><br>
<a><i>Irandhatiṃ nāgakaññaṃ dadanti.</i></a></p>
<p><a data-ref="sc224, ms23J_2903, msdiv1560"><i>Tasmā ahaṃ tuyhaṃ vadhāya yutto,</i></a><br>
<a><i>Evaṃ mamattho maraṇena tuyhaṃ;</i></a><br>
<a><i>Idheva taṃ narake pātayitvā,</i></a><br>
<a><i>Hantvāna taṃ hadayamānayissaṃ”.</i></a></p>
<p><a data-ref="sc225, pts-vp-pli6.309, ms23J_2904, msdiv1561"><i>“Khippaṃ mamaṃ uddhara kātiyāna,</i></a><br>
<a><i>Hadayena me yadi te atthi kiccaṃ;</i></a><br>
<a><i>Ye kecime sādhunarassa dhammā,</i></a><br>
<a><i>Sabbeva te pātukaromi ajja”.</i></a></p>
<p><a data-ref="sc226, ms23J_2905, msdiv1562"><i>So puṇṇako kurūnaṃ kattuseṭṭhaṃ,</i></a><br>
<a><i>Nagamuddhani khippaṃ patiṭṭhapetvā;</i></a><br>
<a><i>Assatthamāsīnaṃ samekkhiyāna,</i></a><br>
<a><i>Paripucchi kattāramanomapaññaṃ.</i></a></p>
<p><a data-ref="sc227, ms23J_2906, msdiv1563"><i>“Samuddhato mesi tuvaṃ papātā,</i></a><br>
<a><i>Hadayena te ajja mamatthi kiccaṃ;</i></a><br>
<a><i>Ye kecime sādhunarassa dhammā,</i></a><br>
<a><i>Sabbeva me pātukarohi ajja”.</i></a></p>
<p><a data-ref="sc228, ms23J_2907, msdiv1564"><i>“Samuddhato tyasmi ahaṃ papātā,</i></a><br>
<a><i>Hadayena me yadi te atthi kiccaṃ;</i></a><br>
<a><i>Ye kecime sādhunarassa dhammā,</i></a><br>
<a><i>Sabbeva te pātukaromi ajja.</i></a></p>
<p><a data-ref="sc229, pts-vp-pli6.310, ms23J_2908, msdiv1565"><i>Yātānuyāyī ca bhavāhi māṇava,</i></a><br>
<a data-var="Allañca → addañca (bj, pts-vp-pli1)"><i>Allañca pāṇiṃ parivajjayassu;</i></a><br>
<a><i>Mā cassu mittesu kadāci dubbhī,</i></a><br>
<a><i>Mā ca vasaṃ asatīnaṃ nigacche”.</i></a></p>
<p><a data-ref="sc230, ms23J_2909, msdiv1566"><i>“Kathaṃ nu yātaṃ anuyāyī hoti,</i></a><br>
<a><i>Allañca pāṇiṃ dahate kathaṃ so;</i></a><br>
<a><i>Asatī ca kā ko pana mittadubbho,</i></a><br>
<a><i>Akkhāhi me pucchito etamatthaṃ”.</i></a></p>
<p><a data-var="Asanthutaṃ → assatthataṃ (sya1ed, sya2ed); asandhavaṃ (mr)" data-ref="sc231, ms23J_2910, msdiv1567"><i>“Asanthutaṃ nopi ca diṭṭhapubbaṃ,</i></a><br>
<a><i>Yo āsanenāpi nimantayeyya;</i></a><br>
<a><i>Tasseva atthaṃ puriso kareyya,</i></a><br>
<a><i>Yātānuyāyīti tamāhu paṇḍitā.</i></a></p>
<p><a data-ref="sc232, ms23J_2911, msdiv1568"><i>Yassekarattampi ghare vaseyya,</i></a><br>
<a><i>Yatthannapānaṃ puriso labheyya;</i></a><br>
<a><i>Na tassa pāpaṃ manasāpi cintaye,</i></a><br>
<a data-var="Adubbhapāṇiṃ → allañca pāṇiṃ (sya1ed, sya2ed); adubbhī pāṇiṃ (csp1ed)"><i>Adubbhapāṇiṃ dahate mittadubbho.</i></a></p>
<p><a data-ref="sc233, ms23J_2912, msdiv1569"><i>Yassa rukkhassa chāyāya,</i></a><br>
<a><i>nisīdeyya sayeyya vā;</i></a><br>
<a><i>Na tassa sākhaṃ bhañjeyya,</i></a><br>
<a><i>mittadubbho hi pāpako.</i></a></p>
<p><a data-ref="sc234, ms23J_2913, msdiv1570"><i>Puṇṇampi cemaṃ pathaviṃ dhanena,</i></a><br>
<a><i>Dajjitthiyā puriso sammatāya;</i></a><br>
<a><i>Laddhā khaṇaṃ atimaññeyya tampi,</i></a><br>
<a><i>Tāsaṃ vasaṃ asatīnaṃ na gacche.</i></a></p>
<p><a data-ref="sc235, ms23J_2914, msdiv1571"><i>Evaṃ kho yātaṃ anuyāyī hoti,</i></a><br>
<a><i>Allañca pāṇiṃ dahate punevaṃ;</i></a><br>
<a><i>Asatī ca sā so pana mittadubbho,</i></a><br>
<a><i>So dhammiko hohi jahassu adhammaṃ”.</i></a></p>
</blockquote>
<p class="endsection"><a data-ref="sc236, ms23J_2915"><i>Sādhunaradhammakaṇḍaṃ nāma.</i></a></p>
<h2><a><i>9. Kāḷāgirikaṇḍa</i></a></h2>
<blockquote class="gatha">
<p><a data-ref="sc237, pts-vp-pli6.311, ms23J_2916, msdiv1572"><i>“Avasiṃ ahaṃ tuyha tīhaṃ agāre,</i></a><br>
<a><i>Annena pānena upaṭṭhitosmi;</i></a><br>
<a><i>Mitto mamāsī visajjāmahaṃ taṃ,</i></a><br>
<a><i>Kāmaṃ gharaṃ uttamapañña gaccha.</i></a></p>
<p><a data-var="nāgakulā → nāgakulassa (bj, sya1ed, sya2ed, pts-vp-pli1)" data-ref="sc238, pts-vp-pli6.312, ms23J_2917, msdiv1573"><i>Api hāyatu nāgakulā attho,</i></a><br>
<a><i>Alampi me nāgakaññāya hotu;</i></a><br>
<a><i>So tvaṃ sakeneva subhāsitena,</i></a><br>
<a><i>Muttosi me ajja vadhāya pañña”.</i></a></p>
<p><a data-ref="sc239, ms23J_2918, msdiv1574"><i>“Handa tuvaṃ yakkha mamampi nehi,</i></a><br>
<a data-var="Sasuraṃ te → sasuraṃ nu te (bj); sassuraṃ nu te (sya1ed, sya2ed, mr); sassuran nu te (pts-vp-pli1)"><i>Sasuraṃ te atthaṃ mayi carassu;</i></a><br>
<a><i>Mayañca nāgādhipatiṃ vimānaṃ,</i></a><br>
<a><i>Dakkhemu nāgassa adiṭṭhapubbaṃ”.</i></a></p>
<p><a data-ref="sc240, ms23J_2919, msdiv1575"><i>“Yaṃ ve narassa ahitāya assa,</i></a><br>
<a><i>Na taṃ pañño arahati dassanāya;</i></a><br>
<a><i>Atha kena vaṇṇena amittagāmaṃ,</i></a><br>
<a><i>Tuvamicchasi uttamapañña gantuṃ”.</i></a></p>
<p><a data-ref="sc241, ms23J_2920, msdiv1576"><i>“Addhā pajānāmi ahampi etaṃ,</i></a><br>
<a><i>Na taṃ pañño arahati dassanāya;</i></a><br>
<a><i>Pāpañca me natthi kataṃ kuhiñci,</i></a><br>
<a><i>Tasmā na saṅke maraṇāgamāya”.</i></a></p>
<p><a data-ref="sc242, pts-vp-pli6.313, ms23J_2921, msdiv1577"><i>“Handa ca ṭhānaṃ atulānubhāvaṃ,</i></a><br>
<a><i>Mayā saha dakkhasi ehi katte;</i></a><br>
<a><i>Yatthacchati naccagītehi nāgo,</i></a><br>
<a data-var="naḷiññaṃ → niḷiññaṃ (sya1ed, sya2ed); niḷaññaṃ (mr)"><i>Rājā yathā vessavaṇo naḷiññaṃ.</i></a></p>
<p><a data-ref="sc243, ms23J_2922, msdiv1578"><i>Taṃ nāgakaññā caritaṃ gaṇena,</i></a><br>
<a><i>Nikīḷitaṃ niccamaho ca rattiṃ;</i></a><br>
<a data-var="Pahūtamālyaṃ → pahutamālyaṃ (sya1ed, sya2ed); pahūtamalyaṃ (pts-vp-pli1); bahuttamallaṃ (mr) | bahupupphachannaṃ → bahupupphasañchannaṃ (mr)"><i>Pahūtamālyaṃ bahupupphachannaṃ,</i></a><br>
<a><i>Obhāsatī vijjurivantalikkhe.</i></a></p>
<p><a data-ref="sc244, ms23J_2923, msdiv1579"><i>Annena pānena upetarūpaṃ,</i></a><br>
<a><i>Naccehi gītehi ca vāditehi;</i></a><br>
<a><i>Paripūraṃ kaññāhi alaṅkatāhi,</i></a><br>
<a data-var="vatthapilandhanena → vatthapilandhanenāti (pts-vp-pli1); vatthapilandhanehi (mr)"><i>Upasobhati vatthapilandhanena.</i></a></p>
<p><a data-ref="sc245, ms23J_2924, msdiv1580"><i>So puṇṇako kurūnaṃ kattuseṭṭhaṃ,</i></a><br>
<a><i>Nisīdayī pacchato āsanasmiṃ;</i></a><br>
<a><i>Ādāya kattāramanomapaññaṃ,</i></a><br>
<a><i>Upānayī bhavanaṃ nāgarañño.</i></a></p>
<p><a data-ref="sc246, ms23J_2925, msdiv1581"><i>Patvāna ṭhānaṃ atulānubhāvaṃ,</i></a><br>
<a><i>Aṭṭhāsi kattā pacchato puṇṇakassa;</i></a><br>
<a data-var="Sāmaggipekkhamāno → sāmaggipekkhī pana (bj, sya1ed, sya2ed, pts-vp-pli1)"><i>Sāmaggipekkhamāno nāgarājā,</i></a><br>
<a><i>Pubbeva jāmātaramajjhabhāsatha.</i></a></p>
<p><a data-ref="sc247, pts-vp-pli6.314, ms23J_2926, msdiv1582"><i>Yannu tuvaṃ agamā maccalokaṃ,</i></a><br>
<a><i>Anvesamāno hadayaṃ paṇḍitassa;</i></a><br>
<a><i>Kacci samiddhena idhānupatto,</i></a><br>
<a><i>Ādāya kattāramanomapaññaṃ”.</i></a></p>
<p><a data-ref="sc248, ms23J_2927, msdiv1583"><i>“Ayañhi so āgato yaṃ tvamicchasi,</i></a><br>
<a><i>Dhammena laddho mama dhammapālo;</i></a><br>
<a data-var="Taṃ passatha sammukhā → taṃ passa dhammaṃ samukhā (mr)"><i>Taṃ passatha sammukhā bhāsamānaṃ,</i></a><br>
<a data-var="have → bhave (pts-vp-pli1)"><i>Sukho have sappurisehi saṅgamo”.</i></a></p>
</blockquote>
<p class="endsection"><a data-var="Kāḷāgirikaṇḍaṃ → kālāgirikaṇḍaṃ (sya1ed, sya2ed, csp1ed); kālāgirikhaṇḍaṃ (pts-vp-pli1)" data-ref="sc249, ms23J_2928"><i>Kāḷāgirikaṇḍaṃ nāma.</i></a></p>
<blockquote class="gatha">
<p><a data-ref="sc250, ms23J_2929, msdiv1584"><i>“Adiṭṭhapubbaṃ disvāna,</i></a><br>
<a data-var="maccubhayaṭṭito → … bhayaddito (bj, pts-vp-pli1)"><i>macco maccubhayaṭṭito;</i></a><br>
<a><i>Byamhito nābhivādesi,</i></a><br>
<a><i>nayidaṃ paññavatāmiva”.</i></a></p>
<p><a data-ref="sc251, pts-vp-pli6.315, ms23J_2930, msdiv1585"><i>“Na camhi byamhito nāga,</i></a><br>
<a><i>na ca maccubhayaṭṭito;</i></a><br>
<a><i>Na vajjho abhivādeyya,</i></a><br>
<a><i>vajjhaṃ vā nābhivādaye.</i></a></p>
<p><a data-ref="sc252, ms23J_2931, msdiv1586"><i>Kathaṃ no abhivādeyya,</i></a><br>
<a><i>abhivādāpayetha ve;</i></a><br>
<a><i>Yaṃ naro hantumiccheyya,</i></a><br>
<a><i>taṃ kammaṃ nupapajjati”.</i></a></p>
<p><a data-ref="sc253, ms23J_2932, msdiv1587"><i>“Evametaṃ yathā brūsi,</i></a><br>
<a><i>saccaṃ bhāsasi paṇḍita;</i></a><br>
<a><i>Na vajjho abhivādeyya,</i></a><br>
<a><i>vajjhaṃ vā nābhivādaye.</i></a></p>
<p><a data-ref="sc254, ms23J_2933, msdiv1588"><i>Kathaṃ no abhivādeyya,</i></a><br>
<a><i>abhivādāpayetha ve;</i></a><br>
<a><i>Yaṃ naro hantumiccheyya,</i></a><br>
<a><i>taṃ kammaṃ nupapajjati”.</i></a></p>
<p><a data-ref="sc255, ms23J_2934, msdiv1589"><i>“Asassataṃ sassataṃ nu tavayidaṃ,</i></a><br>
<a data-var="Iddhī jutī balavīriyūpapatti → iddhī jutī balaviriyūpapatti (pts-vp-pli1); iddhiṃ jutiṃ balaṃ vīriyūpapatti (mr)"><i>Iddhī jutī balavīriyūpapatti;</i></a><br>
<a><i>Pucchāmi taṃ nāgarājetamatthaṃ,</i></a><br>
<a><i>Kathaṃ nu te laddhamidaṃ vimānaṃ.</i></a></p>
<p><a data-ref="sc256, ms23J_2935, msdiv1590"><i>Adhiccaladdhaṃ pariṇāmajaṃ te,</i></a><br>
<a><i>Sayaṃkataṃ udāhu devehi dinnaṃ;</i></a><br>
<a><i>Akkhāhi me nāgarājetamatthaṃ,</i></a><br>
<a><i>Yatheva te laddhamidaṃ vimānaṃ”.</i></a></p>
<p><a data-ref="sc257, pts-vp-pli6.316, ms23J_2936, msdiv1591"><i>“Nādhiccaladdhaṃ na pariṇāmajaṃ me,</i></a><br>
<a><i>Na sayaṃkataṃ nāpi devehi dinnaṃ;</i></a><br>
<a><i>Sakehi kammehi apāpakehi,</i></a><br>
<a><i>Puññehi me laddhamidaṃ vimānaṃ”.</i></a></p>
<p><a data-ref="sc258, ms23J_2937, msdiv1592"><i>“Kiṃ te vataṃ kiṃ pana brahmacariyaṃ,</i></a><br>
<a><i>Kissa suciṇṇassa ayaṃ vipāko;</i></a><br>
<a><i>Iddhī jutī balavīriyūpapatti,</i></a><br>
<a><i>Idañca te nāga mahāvimānaṃ”.</i></a></p>
<p><a data-ref="sc259, ms23J_2938, msdiv1593"><i>“Ahañca bhariyā ca manussaloke,</i></a><br>
<a><i>Saddhā ubho dānapatī ahumhā;</i></a><br>
<a><i>Opānabhūtaṃ me gharaṃ tadāsi,</i></a><br>
<a><i>Santappitā samaṇabrāhmaṇā ca.</i></a></p>
<p><a data-ref="sc260, ms23J_2939, msdiv1594"><i>Mālañca gandhañca vilepanañca,</i></a><br>
<a><i>Padīpiyaṃ seyyamupassayañca;</i></a><br>
<a><i>Acchādanaṃ sāyanamannapānaṃ,</i></a><br>
<a><i>Sakkacca dānāni adamha tattha.</i></a></p>
<p><a data-ref="sc261, ms23J_2940, msdiv1595"><i>Taṃ me vataṃ taṃ pana brahmacariyaṃ,</i></a><br>
<a><i>Tassa suciṇṇassa ayaṃ vipāko;</i></a><br>
<a><i>Iddhī jutī balavīriyūpapatti,</i></a><br>
<a><i>Idañca me dhīra mahāvimānaṃ”.</i></a></p>
<p><a data-ref="sc262, pts-vp-pli6.317, ms23J_2941, msdiv1596"><i>“Evañce te laddhamidaṃ vimānaṃ,</i></a><br>
<a><i>Jānāsi puññānaṃ phalūpapattiṃ;</i></a><br>
<a><i>Tasmā hi dhammaṃ cara appamatto,</i></a><br>
<a><i>Yathā vimānaṃ puna māvasesi”.</i></a></p>
<p><a data-ref="sc263, ms23J_2942, msdiv1597"><i>“Nayidha santi samaṇabrāhmaṇā ca,</i></a><br>
<a><i>Yesannapānāni dademu katte;</i></a><br>
<a><i>Akkhāhi me pucchito etamatthaṃ,</i></a><br>
<a><i>Yathā vimānaṃ puna māvasema”.</i></a></p>
<p><a data-ref="sc264, ms23J_2943, msdiv1598"><i>“Bhogī hi te santi idhūpapannā,</i></a><br>
<a><i>Puttā ca dārā anujīvino ca;</i></a><br>
<a><i>Tesu tuvaṃ vacasā kammunā ca,</i></a><br>
<a><i>Asampaduṭṭho ca bhavāhi niccaṃ.</i></a></p>
<p><a data-ref="sc265, ms23J_2944, msdiv1599"><i>Evaṃ tuvaṃ nāga asampadosaṃ,</i></a><br>
<a><i>Anupālaya vacasā kammunā ca;</i></a><br>
<a><i>Ṭhatvā idha yāvatāyukaṃ vimāne,</i></a><br>
<a><i>Uddhaṃ ito gacchasi devalokaṃ”.</i></a></p>
<p><a data-ref="sc266, pts-vp-pli6.318, ms23J_2945, msdiv1600"><i>“Addhā hi so socati rājaseṭṭho,</i></a><br>
<a><i>Tayā vinā yassa tuvaṃ sajibbo;</i></a><br>
<a><i>Dukkhūpanītopi tayā samecca,</i></a><br>
<a><i>Vindeyya poso sukhamāturopi”.</i></a></p>
<p><a data-ref="sc267, ms23J_2946, msdiv1601"><i>“Addhā sataṃ bhāsasi nāga dhammaṃ,</i></a><br>
<a><i>Anuttaraṃ atthapadaṃ suciṇṇaṃ;</i></a><br>
<a><i>Etādisiyāsu hi āpadāsu,</i></a><br>
<a><i>Paññāyate mādisānaṃ viseso”.</i></a></p>
<p><a data-var="Akkhāhi → akkhehi (bj, pts-vp-pli1)" data-ref="sc268, ms23J_2947, msdiv1602"><i>“Akkhāhi no tāyaṃ mudhā nu laddho,</i></a><br>
<a><i>Akkhehi no tāyaṃ ajesi jūte;</i></a><br>
<a data-var="tāyamāha → mā'ya'māha (sya1ed, sya2ed)"><i>Dhammena laddho iti tāyamāha,</i></a><br>
<a><i>Kathaṃ nu tvaṃ hatthamimassa māgato”.</i></a></p>
<p><a data-ref="sc269, pts-vp-pli6.319, ms23J_2948, msdiv1603"><i>“Yo missaro tattha ahosi rājā,</i></a><br>
<a><i>Tamāyamakkhehi ajesi jūte;</i></a><br>
<a><i>So maṃ jito rājā imassadāsi,</i></a><br>
<a><i>Dhammena laddhosmi asāhasena”.</i></a></p>
<p><a data-ref="sc270, ms23J_2949, msdiv1604"><i>Mahorago attamano udaggo,</i></a><br>
<a><i>Sutvāna dhīrassa subhāsitāni;</i></a><br>
<a><i>Hatthe gahetvāna anomapaññaṃ,</i></a><br>
<a><i>Pāvekkhi bhariyāya tadā sakāse.</i></a></p>
<p><a data-ref="sc271, ms23J_2950, msdiv1605"><i>“Yena tvaṃ vimale paṇḍu,</i></a><br>
<a><i>yena bhattaṃ na ruccati;</i></a><br>
<a><i>Na ca me tādiso vaṇṇo,</i></a><br>
<a><i>ayameso tamonudo.</i></a></p>
<p><a data-ref="sc272, ms23J_2951, msdiv1606"><i>Yassa te hadayenattho,</i></a><br>
<a><i>āgatāyaṃ pabhaṅkaro;</i></a><br>
<a><i>Tassa vākyaṃ nisāmehi,</i></a><br>
<a><i>dullabhaṃ dassanaṃ puna”.</i></a></p>
<p><a data-ref="sc273, ms23J_2952, msdiv1607"><i>Disvāna taṃ vimalā bhūripaññaṃ,</i></a><br>
<a><i>Dasaṅgulī añjaliṃ paggahetvā;</i></a><br>
<a><i>Haṭṭhena bhāvena patītarūpā,</i></a><br>
<a><i>Iccabravi kurūnaṃ kattuseṭṭhaṃ.</i></a></p>
<p><a data-ref="sc274, ms23J_2953, msdiv1608"><i>“Adiṭṭhapubbaṃ disvāna,</i></a><br>
<a><i>macco maccubhayaṭṭito;</i></a><br>
<a><i>Byamhito nābhivādesi,</i></a><br>
<a><i>nayidaṃ paññavatāmiva”.</i></a></p>
<p><a data-ref="sc275, ms23J_2954, msdiv1609"><i>“Na camhi byamhito nāgi,</i></a><br>
<a><i>na ca maccubhayaṭṭito;</i></a><br>
<a><i>Na vajjho abhivādeyya,</i></a><br>
<a><i>vajjhaṃ vā nābhivādaye.</i></a></p>
<p><a data-ref="sc276, ms23J_2955, msdiv1610"><i>Kathaṃ no abhivādeyya,</i></a><br>
<a><i>abhivādāpayetha ve;</i></a><br>
<a><i>Yaṃ naro hantumiccheyya,</i></a><br>
<a><i>taṃ kammaṃ nupapajjati”.</i></a></p>
<p><a data-ref="sc277, ms23J_2956, msdiv1611"><i>“Evametaṃ yathā brūsi,</i></a><br>
<a><i>saccaṃ bhāsasi paṇḍita;</i></a><br>
<a><i>Na vajjho abhivādeyya,</i></a><br>
<a><i>vajjhaṃ vā nābhivādaye.</i></a></p>
<p><a data-ref="sc278, pts-vp-pli6.320, ms23J_2957, msdiv1612"><i>Kathaṃ no abhivādeyya,</i></a><br>
<a><i>abhivādāpayetha ve;</i></a><br>
<a><i>Yaṃ naro hantumiccheyya,</i></a><br>
<a><i>taṃ kammaṃ nupapajjati”.</i></a></p>
<p><a data-ref="sc279, ms23J_2958, msdiv1613"><i>“Asassataṃ sassataṃ nu tavayidaṃ,</i></a><br>
<a><i>Iddhī jutī balavīriyūpapatti;</i></a><br>
<a><i>Pucchāmi taṃ nāgakaññetamatthaṃ,</i></a><br>
<a><i>Kathaṃ nu te laddhamidaṃ vimānaṃ.</i></a></p>
<p><a data-ref="sc280, ms23J_2959, msdiv1614"><i>Adhiccaladdhaṃ pariṇāmajaṃ te,</i></a><br>
<a><i>Sayaṃkataṃ udāhu devehi dinnaṃ;</i></a><br>
<a><i>Akkhāhi me nāgakaññetamatthaṃ,</i></a><br>
<a><i>Yatheva te laddhamidaṃ vimānaṃ”.</i></a></p>
<p><a data-ref="sc281, ms23J_2960, msdiv1615"><i>“Nādhiccaladdhaṃ na pariṇāmajaṃ me,</i></a><br>
<a><i>Na sayaṃ kataṃ nāpi devehi dinnaṃ;</i></a><br>
<a><i>Sakehi kammehi apāpakehi,</i></a><br>
<a><i>Puññehi me laddhamidaṃ vimānaṃ”.</i></a></p>
<p><a data-ref="sc282, ms23J_2961, msdiv1616"><i>“Kiṃ te vataṃ kiṃ pana brahmacariyaṃ,</i></a><br>
<a><i>Kissa suciṇṇassa ayaṃ vipāko;</i></a><br>
<a><i>Iddhī jutī balavīriyūpapatti,</i></a><br>
<a><i>Idañca te nāgi mahāvimānaṃ”.</i></a></p>
<p><a data-ref="sc283, ms23J_2962, msdiv1617"><i>“Ahañca kho sāmiko cāpi mayhaṃ,</i></a><br>
<a><i>Saddhā ubho dānapatī ahumhā;</i></a><br>
<a><i>Opānabhūtaṃ me gharaṃ tadāsi,</i></a><br>
<a><i>Santappitā samaṇabrāhmaṇā ca.</i></a></p>
<p><a data-ref="sc284, ms23J_2963, msdiv1618"><i>Mālañca gandhañca vilepanañca,</i></a><br>
<a><i>Padīpiyaṃ seyyamupassayañca;</i></a><br>
<a><i>Acchādanaṃ sāyanamannapānaṃ,</i></a><br>
<a data-var="Sakkacca → sakkaccaṃ (csp1ed)"><i>Sakkacca dānāni adamha tattha.</i></a></p>
<p><a data-ref="sc285, ms23J_2964, msdiv1619"><i>Taṃ me vataṃ taṃ pana brahmacariyaṃ,</i></a><br>
<a><i>Tassa suciṇṇassa ayaṃ vipāko;</i></a><br>
<a><i>Iddhī jutī balavīriyūpapatti,</i></a><br>
<a><i>Idañca me dhīra mahāvimānaṃ”.</i></a></p>
<p><a data-ref="sc286, pts-vp-pli6.321, ms23J_2965, msdiv1620"><i>“Evañce te laddhamidaṃ vimānaṃ,</i></a><br>
<a><i>Jānāsi puññānaṃ phalūpapattiṃ;</i></a><br>
<a><i>Tasmā hi dhammaṃ cara appamattā,</i></a><br>
<a><i>Yathā vimānaṃ puna māvasesi”.</i></a></p>
<p><a data-ref="sc287, ms23J_2966, msdiv1621"><i>“Nayidha santi samaṇabrāhmaṇā ca,</i></a><br>
<a><i>Yesannapānāni dademu katte;</i></a><br>
<a><i>Akkhāhi me pucchito etamatthaṃ,</i></a><br>
<a><i>Yathā vimānaṃ puna māvasema”.</i></a></p>
<p><a data-ref="sc288, ms23J_2967, msdiv1622"><i>“Bhogī hi te santi idhūpapannā,</i></a><br>
<a><i>Puttā ca dārā anujīvino ca;</i></a><br>
<a><i>Tesu tuvaṃ vacasā kammunā ca,</i></a><br>
<a><i>Asampaduṭṭhā ca bhavāhi niccaṃ.</i></a></p>
<p><a data-ref="sc289, ms23J_2968, msdiv1623"><i>Evaṃ tuvaṃ nāgi asampadosaṃ,</i></a><br>
<a><i>Anupālaya vacasā kammunā ca;</i></a><br>
<a><i>Ṭhatvā idha yāvatāyukaṃ vimāne,</i></a><br>
<a><i>Uddhaṃ ito gacchasi devalokaṃ”.</i></a></p>
<p><a data-ref="sc290, ms23J_2969, msdiv1624"><i>“Addhā hi so socati rājaseṭṭho,</i></a><br>
<a><i>Tayā vinā yassa tuvaṃ sajibbo;</i></a><br>
<a><i>Dukkhūpanītopi tayā samecca,</i></a><br>
<a><i>Vindeyya poso sukhamāturopi”.</i></a></p>
<p><a data-ref="sc291, ms23J_2970, msdiv1625"><i>“Addhā sataṃ bhāsasi nāgi dhammaṃ,</i></a><br>
<a><i>Anuttaraṃ atthapadaṃ suciṇṇaṃ;</i></a><br>
<a><i>Etādisiyāsu hi āpadāsu,</i></a><br>
<a><i>Paññāyate mādisānaṃ viseso”.</i></a></p>
<p><a data-ref="sc292, ms23J_2971, msdiv1626"><i>“Akkhāhi no tāyaṃ mudhā nu laddho,</i></a><br>
<a><i>Akkhehi no tāyaṃ ajesi jūte;</i></a><br>
<a><i>Dhammena laddho iti tāyamāha,</i></a><br>
<a><i>Kathaṃ nu tvaṃ hatthamimassa māgato”.</i></a></p>
<p><a data-ref="sc293, pts-vp-pli6.322, ms23J_2972, msdiv1627"><i>“Yo missaro tattha ahosi rājā,</i></a><br>
<a><i>Tamāyamakkhehi ajesi jūte;</i></a><br>
<a><i>So maṃ jito rājā imassadāsi,</i></a><br>
<a><i>Dhammena laddhosmi asāhasena”.</i></a></p>
<p><a data-ref="sc294, ms23J_2973, msdiv1628"><i>Yatheva varuṇo nāgo,</i></a><br>
<a><i>pañhaṃ pucchittha paṇḍitaṃ;</i></a><br>
<a><i>Tatheva nāgakaññāpi,</i></a><br>
<a><i>pañhaṃ pucchittha paṇḍitaṃ.</i></a></p>
<p><a data-ref="sc295, ms23J_2974, msdiv1629"><i>Yatheva varuṇaṃ nāgaṃ,</i></a><br>
<a><i>dhīro tosesi pucchito;</i></a><br>
<a><i>Tatheva nāgakaññampi,</i></a><br>
<a><i>dhīro tosesi pucchito.</i></a></p>
<p><a data-ref="sc296, ms23J_2975, msdiv1630"><i>Ubhopi te attamane viditvā,</i></a><br>
<a data-var="dhīro → vidhūro (mr)"><i>Mahoragaṃ nāgakaññañca dhīro;</i></a><br>
<a><i>Achambhī abhīto alomahaṭṭho,</i></a><br>
<a><i>Iccabravi varuṇaṃ nāgarājānaṃ.</i></a></p>
<p><a data-var="rodhayi → mā heṭhayī (pts-vp-pli1)" data-ref="sc297, ms23J_2976, msdiv1631"><i>“Mā rodhayi nāga āyāhamasmi,</i></a><br>
<a><i>Yena tavattho idaṃ sarīraṃ;</i></a><br>
<a><i>Hadayena maṃsena karohi kiccaṃ,</i></a><br>
<a><i>Sayaṃ karissāmi yathāmati te”.</i></a></p>
<p><a data-ref="sc298, ms23J_2977, msdiv1632"><i>“Paññā have hadayaṃ paṇḍitānaṃ,</i></a><br>
<a><i>Te tyamha paññāya mayaṃ sutuṭṭhā;</i></a><br>
<a><i>Anūnanāmo labhatajja dāraṃ,</i></a><br>
<a><i>Ajjeva taṃ kuruyo pāpayātu”.</i></a></p>
<p><a data-ref="sc299, pts-vp-pli6.323, ms23J_2978, msdiv1633"><i>Sa puṇṇako attamano udaggo,</i></a><br>
<a><i>Irandhatiṃ nāgakaññaṃ labhitvā;</i></a><br>
<a><i>Haṭṭhena bhāvena patītarūpo,</i></a><br>
<a><i>Iccabravi kurūnaṃ kattuseṭṭhaṃ.</i></a></p>
<p><a data-ref="sc300, ms23J_2979, msdiv1634"><i>“Bhariyāya maṃ tvaṃ akari samaṅgiṃ,</i></a><br>
<a><i>Ahañca te vidhura karomi kiccaṃ;</i></a><br>
<a><i>Idañca te maṇiratanaṃ dadāmi,</i></a><br>
<a><i>Ajjeva taṃ kuruyo pāpayāmi”.</i></a></p>
<p><a data-ref="sc301, ms23J_2980, msdiv1635"><i>“Ajeyyamesā tava hotu metti,</i></a><br>
<a><i>Bhariyāya kaccāna piyāya saddhiṃ;</i></a><br>
<a data-var="Ānandi vitto → ānandacitto (sya1ed, sya2ed, pts-vp-pli1)"><i>Ānandi vitto sumano patīto,</i></a><br>
<a><i>Datvā maṇiṃ mañca nayindapatthaṃ”.</i></a></p>
<p><a data-ref="sc302, ms23J_2981, msdiv1636"><i>Sa puṇṇako kurūnaṃ kattuseṭṭhaṃ,</i></a><br>
<a><i>Nisīdayī purato āsanasmiṃ;</i></a><br>
<a><i>Ādāya kattāramanomapaññaṃ,</i></a><br>
<a><i>Upānayī nagaraṃ indapatthaṃ.</i></a></p>
<p><a data-ref="sc303, ms23J_2982, msdiv1637"><i>Mano manussassa yathāpi gacche,</i></a><br>
<a data-var="Tatopissa khippataraṃ → tatopi saṃkhippataraṃ (bj, pts-vp-pli1)"><i>Tatopissa khippataraṃ ahosi;</i></a><br>
<a><i>Sa puṇṇako kurūnaṃ kattuseṭṭhaṃ,</i></a><br>
<a><i>Upānayī nagaraṃ indapatthaṃ.</i></a></p>
<p><a data-ref="sc304, pts-vp-pli6.324, ms23J_2983, msdiv1638"><i>“Etindapatthaṃ nagaraṃ padissati,</i></a><br>
<a><i>Rammāni ca ambavanāni bhāgaso;</i></a><br>
<a><i>Ahañca bhariyāya samaṅgibhūto,</i></a><br>
<a><i>Tuvañca pattosi sakaṃ niketaṃ”.</i></a></p>
<p><a data-ref="sc305, pts-vp-pli6.325, ms23J_2984, msdiv1639"><i>Sa puṇṇako kurūnaṃ kattuseṭṭhaṃ,</i></a><br>
<a><i>Oropiya dhammasabhāya majjhe;</i></a><br>
<a><i>Ājaññamāruyha anomavaṇṇo,</i></a><br>
<a><i>Pakkāmi vehāyasamantalikkhe.</i></a></p>
<p><a data-ref="sc306, ms23J_2985, msdiv1640"><i>Taṃ disvā rājā paramappatīto,</i></a><br>
<a><i>Uṭṭhāya bāhāhi palissajitvā;</i></a><br>
<a><i>Avikampayaṃ dhammasabhāya majjhe,</i></a><br>
<a><i>Nisīdayī pamukhamāsanasmiṃ.</i></a></p>
<p><a data-ref="sc307, ms23J_2986, msdiv1641"><i>“Tvaṃ no vinetāsi rathaṃva naddhaṃ,</i></a><br>
<a><i>Nandanti taṃ kuruyo dassanena;</i></a><br>
<a><i>Akkhāhi me pucchito etamatthaṃ,</i></a><br>
<a><i>Kathaṃ pamokkho ahu māṇavassa”.</i></a></p>
<p><a data-ref="sc308, ms23J_2987, msdiv1642"><i>“Yaṃ māṇavotyābhivadī janinda,</i></a><br>
<a><i>Na so manusso naravīraseṭṭha;</i></a><br>
<a><i>Yadi te suto puṇṇako nāma yakkho,</i></a><br>
<a><i>Rañño kuverassa hi so sajibbo.</i></a></p>
<p><a data-ref="sc309, ms23J_2988, msdiv1643"><i>Bhūmindharo varuṇo nāma nāgo,</i></a><br>
<a><i>Brahā sucī vaṇṇabalūpapanno;</i></a><br>
<a><i>Tassānujaṃ dhītaraṃ kāmayāno,</i></a><br>
<a><i>Irandhatī nāma sā nāgakaññā.</i></a></p>
<p><a data-ref="sc310, pts-vp-pli6.326, ms23J_2989, msdiv1644"><i>Tassā sumajjhāya piyāya hetu,</i></a><br>
<a><i>Patārayittha maraṇāya mayhaṃ;</i></a><br>
<a><i>So ceva bhariyāya samaṅgibhūto,</i></a><br>
<a><i>Ahañca anuññāto maṇi ca laddho”.</i></a></p>
<p><a data-var="padvāre → gharadvāre (sya1ed, sya2ed); padvāresu (pts-vp-pli1)" data-ref="sc311, pts-vp-pli6.327, ms23J_2990, msdiv1645"><i>“Rukkho hi mayhaṃ padvāre sujāto,</i></a><br>
<a><i>Paññākkhandho sīlamayassa sākhā;</i></a><br>
<a><i>Atthe ca dhamme ca ṭhito nipāko,</i></a><br>
<a><i>Gavapphalo hatthigavāssachanno.</i></a></p>
<p><a data-ref="sc312, ms23J_2991, msdiv1646"><i>Naccagītatūriyābhinādite,</i></a><br>
<a data-var="senaṃ → menaṃ (bj, pts-vp-pli1)"><i>Ucchijja senaṃ puriso ahāsi;</i></a><br>
<a><i>So no ayaṃ āgato sanniketaṃ,</i></a><br>
<a><i>Rukkhassimassāpacitiṃ karotha.</i></a></p>
<p><a data-ref="sc313, ms23J_2992, msdiv1647"><i>Ye keci vittā mama paccayena,</i></a><br>
<a><i>Sabbeva te pātukarontu ajja;</i></a><br>
<a><i>Tibbāni katvāna upāyanāni,</i></a><br>
<a><i>Rukkhassimassāpacitiṃ karotha.</i></a></p>
<p><a data-ref="sc314, ms23J_2993, msdiv1648"><i>Ye keci baddhā mama atthi raṭṭhe,</i></a><br>
<a><i>Sabbeva te bandhanā mocayantu;</i></a><br>
<a><i>Yatheva yaṃ bandhanasmā pamutto,</i></a><br>
<a><i>Evamete muñcare bandhanasmā.</i></a></p>
<p><a data-ref="sc315, pts-vp-pli6.328, ms23J_2994, msdiv1649"><i>Unnaṅgalā māsamimaṃ karontu,</i></a><br>
<a><i>Maṃsodanaṃ brāhmaṇā bhakkhayantu;</i></a><br>
<a><i>Amajjapā majjarahā pivantu,</i></a><br>
<a><i>Puṇṇāhi thālāhi palissutāhi.</i></a></p>
<p><a data-ref="sc316, ms23J_2995, msdiv1650"><i>Mahāpathaṃ nicca samavhayantu,</i></a><br>
<a><i>Tibbañca rakkhaṃ vidahantu raṭṭhe;</i></a><br>
<a><i>Yathāññamaññaṃ na viheṭhayeyyuṃ,</i></a><br>
<a><i>Rukkhassimassāpacitiṃ karotha”.</i></a></p>
<p><a data-ref="sc317, ms23J_2996, msdiv1651"><i>Orodhā ca kumārā ca,</i></a><br>
<a><i>vesiyānā ca brāhmaṇā;</i></a><br>
<a><i>Bahuṃ annañca pānañca,</i></a><br>
<a><i>paṇḍitassābhihārayuṃ.</i></a></p>
<p><a data-ref="sc318, ms23J_2997, msdiv1652"><i>Hatthārohā anīkaṭṭhā,</i></a><br>
<a><i>rathikā pattikārakā;</i></a><br>
<a><i>Bahuṃ annañca pānañca,</i></a><br>
<a><i>paṇḍitassābhihārayuṃ.</i></a></p>
<p><a data-ref="sc319, pts-vp-pli6.329, ms23J_2998, msdiv1653"><i>Samāgatā jānapadā,</i></a><br>
<a><i>negamā ca samāgatā;</i></a><br>
<a><i>Bahuṃ annañca pānañca,</i></a><br>
<a><i>paṇḍitassābhihārayuṃ.</i></a></p>
<p><a data-ref="sc320, ms23J_2999, msdiv1654"><i>Bahujano pasannosi,</i></a><br>
<a><i>disvā paṇḍitamāgate;</i></a><br>
<a><i>Paṇḍitamhi anuppatte,</i></a><br>
<a><i>celukkhepo pavattathāti.</i></a></p>
</blockquote>
<p class="endsutta"><a data-var="Vidhurajātakaṃ → vidhūrapaṇḍitajātakaṃ (pts-vp-pli1)" data-ref="sc321, ms23J_3000"><i>Vidhurajātakaṃ navamaṃ.</i></a></p>
</article>
</section>
</div>
</body>
</html>
