<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja422">
<article>
<div class="hgroup">
<p class="division"><a><i>Jātaka</i></a></p>
<p><a><i>Aṭṭhakanipāta</i></a></p>
<p><a><i>Kaccānivagga</i></a></p>
<h1><a><i>6. Cetiyajātaka</i></a></h1>
</div>
<blockquote class="gatha">
<p><a data-ref="sc1, ms22J_1722, msdiv45"><i>“Dhammo have hato hanti,</i></a><br>
<a data-var="kiñcanaṃ → kiñcinaṃ (sya1ed, sya2ed); kañcinaṃ (pts-vp-pli1)"><i>Nāhato hanti kiñcanaṃ;</i></a><br>
<a><i>Tasmā hi dhammaṃ na hane,</i></a><br>
<a data-var="tvaṃ → taṃ (bj, sya1ed, sya2ed, pts-vp-pli1)"><i>Mā tvaṃ dhammo hato hani. (1)</i></a></p>
<p><a data-ref="sc2, pts-vp-pli3.457, ms22J_1723, msdiv46"><i>Alikaṃ bhāsamānassa,</i></a><br>
<a><i>apakkamanti devatā;</i></a><br>
<a><i>Pūtikañca mukhaṃ vāti,</i></a><br>
<a><i>sakaṭṭhānā ca dhaṃsati;</i></a><br>
<a><i>Yo jānaṃ pucchito pañhaṃ,</i></a><br>
<a><i>aññathā naṃ viyākare.</i></a></p>
<p><a data-ref="sc3, ms22J_1724, msdiv47"><i>Sace hi saccaṃ bhaṇasi,</i></a><br>
<a><i>hohi rāja yathā pure;</i></a><br>
<a><i>Musā ce bhāsase rāja,</i></a><br>
<a><i>bhūmiyaṃ tiṭṭha cetiya. (2)</i></a></p>
<p><a data-ref="sc4, pts-vp-pli3.458, ms22J_1725, msdiv48"><i>Akāle vassatī tassa,</i></a><br>
<a><i>kāle tassa na vassati;</i></a><br>
<a><i>Yo jānaṃ pucchito pañhaṃ,</i></a><br>
<a><i>aññathā naṃ viyākare.</i></a></p>
<p><a data-ref="sc5, ms22J_1726, msdiv49"><i>Sace hi saccaṃ bhaṇasi,</i></a><br>
<a><i>hohi rāja yathā pure;</i></a><br>
<a><i>Musā ce bhāsase rāja,</i></a><br>
<a><i>bhūmiṃ pavisa cetiya. (3)</i></a></p>
<p><a data-ref="sc6, ms22J_1727, msdiv50"><i>Jivhā tassa dvidhā hoti,</i></a><br>
<a><i>uragasseva disampati;</i></a><br>
<a><i>Yo jānaṃ pucchito pañhaṃ,</i></a><br>
<a><i>aññathā naṃ viyākare.</i></a></p>
<p><a data-ref="sc7, ms22J_1728, msdiv51"><i>Sace hi saccaṃ bhaṇasi,</i></a><br>
<a><i>hohi rāja yathā pure;</i></a><br>
<a><i>Musā ce bhāsase rāja,</i></a><br>
<a><i>bhiyyo pavisa cetiya. (4)</i></a></p>
<p><a data-ref="sc8, ms22J_1729, msdiv52"><i>Jivhā tassa na bhavati,</i></a><br>
<a><i>macchasseva disampati;</i></a><br>
<a><i>Yo jānaṃ pucchito pañhaṃ,</i></a><br>
<a><i>aññathā naṃ viyākare.</i></a></p>
<p><a data-ref="sc9, ms22J_1730, msdiv53"><i>Sace hi saccaṃ bhaṇasi,</i></a><br>
<a><i>hohi rāja yathā pure;</i></a><br>
<a><i>Musā ce bhāsase rāja,</i></a><br>
<a><i>bhiyyo pavisa cetiya. (5)</i></a></p>
<p><a data-var="Thiyova tassa jāyanti → thiyo tassa pajāyanti (pts-vp-pli1, mr)" data-ref="sc10, ms22J_1731, msdiv54"><i>Thiyova tassa jāyanti,</i></a><br>
<a><i>na pumā jāyare kule;</i></a><br>
<a><i>Yo jānaṃ pucchito pañhaṃ,</i></a><br>
<a><i>aññathā naṃ viyākare.</i></a></p>
<p><a data-ref="sc11, ms22J_1732, msdiv55"><i>Sace hi saccaṃ bhaṇasi,</i></a><br>
<a><i>hohi rāja yathā pure;</i></a><br>
<a><i>Musā ce bhāsase rāja,</i></a><br>
<a><i>bhiyyo pavisa cetiya. (6)</i></a></p>
<p><a data-ref="sc12, ms22J_1733, msdiv56"><i>Puttā tassa na bhavanti,</i></a><br>
<a><i>pakkamanti disodisaṃ;</i></a><br>
<a><i>Yo jānaṃ pucchito pañhaṃ,</i></a><br>
<a><i>aññathā naṃ viyākare.</i></a></p>
<p><a data-ref="sc13, ms22J_1734, msdiv57"><i>Sace hi saccaṃ bhaṇasi,</i></a><br>
<a><i>hohi rāja yathā pure;</i></a><br>
<a><i>Musā ce bhāsase rāja,</i></a><br>
<a><i>bhiyyo pavisa cetiya”. (7)</i></a></p>
<p><a data-ref="sc14, pts-vp-pli3.460, ms22J_1735, msdiv58"><i>“Sa rājā isinā satto,</i></a><br>
<a><i>antalikkhacaro pure;</i></a><br>
<a><i>Pāvekkhi pathaviṃ cecco,</i></a><br>
<a data-var="patva pariyāyaṃ → attapariyāyaṃ (bj, sya1ed, sya2ed); pattapariyāyaṃ (si -nissya)"><i>hīnatto patva pariyāyaṃ.</i></a></p>
<p><a data-ref="sc15, ms22J_1736, msdiv59"><i>Tasmā hi chandāgamanaṃ,</i></a><br>
<a><i>Nappasaṃsanti paṇḍitā;</i></a><br>
<a><i>Aduṭṭhacitto bhāseyya,</i></a><br>
<a><i>Giraṃ saccūpasaṃhitanti”. (8)</i></a></p>
</blockquote>
<p class="endsutta"><a data-var="Cetiyajātakaṃ → cetiyarājajātakaṃ (sya1ed, sya2ed)" data-ref="sc16, ms22J_1737"><i>Cetiyajātakaṃ chaṭṭhaṃ.</i></a></p>
</article>
</section>
</div>
</body>
</html>
