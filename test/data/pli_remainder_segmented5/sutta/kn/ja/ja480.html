<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja480">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>7. Akittijātaka</i></a></h1>
</div>
<blockquote class="gatha">
<p><a data-var="Akittiṃ → akattiṃ (mr)" data-ref="sc1, pts-vp-pli4.239, ms22J_2472, msdiv83"><i>“Akittiṃ disvā sammantaṃ,</i></a><br>
<a><i>sakko bhūtapatī bravi;</i></a><br>
<a><i>Kiṃ patthayaṃ mahābrahme,</i></a><br>
<a><i>eko sammasi ghammani”.</i></a></p>
<p><a data-ref="sc2, ms22J_2473, msdiv84"><i>“Dukkho punabbhavo sakka,</i></a><br>
<a><i>sarīrassa ca bhedanaṃ;</i></a><br>
<a><i>Sammohamaraṇaṃ dukkhaṃ,</i></a><br>
<a><i>tasmā sammāmi vāsava”.</i></a></p>
<p><a data-ref="sc3, ms22J_2474, msdiv85"><i>“Etasmiṃ te sulapite,</i></a><br>
<a><i>patirūpe subhāsite;</i></a><br>
<a><i>Varaṃ kassapa te dammi,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc4, ms22J_2475, msdiv86"><i>“Varañce me ado sakka,</i></a><br>
<a><i>sabbabhūtānamissara;</i></a><br>
<a><i>Yena putte ca dāre ca,</i></a><br>
<a><i>dhanadhaññaṃ piyāni ca;</i></a><br>
<a data-var="Laddhā narā na → laddhā naññāni (mr)"><i>Laddhā narā na tappanti,</i></a><br>
<a><i>so lobho na mayī vase”.</i></a></p>
<p><a data-ref="sc5, ms22J_2476, msdiv87"><i>“Etasmiṃ te sulapite,</i></a><br>
<a><i>patirūpe subhāsite;</i></a><br>
<a><i>Varaṃ kassapa te dammi,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc6, ms22J_2477, msdiv88"><i>“Varañce me ado sakka,</i></a><br>
<a><i>sabbabhūtānamissara;</i></a><br>
<a><i>Khettaṃ vatthuṃ hiraññañca,</i></a><br>
<a><i>gavāssaṃ dāsaporisaṃ;</i></a><br>
<a><i>Yena jātena jīyanti,</i></a><br>
<a><i>so doso na mayī vase”.</i></a></p>
<p><a data-ref="sc7, ms22J_2478, msdiv89"><i>“Etasmiṃ te sulapite,</i></a><br>
<a><i>patirūpe subhāsite;</i></a><br>
<a><i>Varaṃ kassapa te dammi,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc8, ms22J_2479, msdiv90"><i>“Varañce me ado sakka,</i></a><br>
<a><i>sabbabhūtānamissara;</i></a><br>
<a><i>Bālaṃ na passe na suṇe,</i></a><br>
<a><i>na ca bālena saṃvase;</i></a><br>
<a data-var="Bālenallāpasallāpaṃ → bālenā'lāpa (?)"><i>Bālenallāpasallāpaṃ,</i></a><br>
<a><i>na kare na ca rocaye”.</i></a></p>
<p><a data-ref="sc9, pts-vp-pli4.241, ms22J_2480, msdiv91"><i>“Kiṃ nu te akaraṃ bālo,</i></a><br>
<a><i>vada kassapa kāraṇaṃ;</i></a><br>
<a><i>Kena kassapa bālassa,</i></a><br>
<a><i>dassanaṃ nābhikaṅkhasi”.</i></a></p>
<p><a data-ref="sc10, ms22J_2481, msdiv92"><i>“Anayaṃ nayati dummedho,</i></a><br>
<a><i>adhurāyaṃ niyuñjati;</i></a><br>
<a><i>Dunnayo seyyaso hoti,</i></a><br>
<a><i>sammā vutto pakuppati;</i></a><br>
<a><i>Vinayaṃ so na jānāti,</i></a><br>
<a><i>sādhu tassa adassanaṃ”.</i></a></p>
<p><a data-ref="sc11, ms22J_2482, msdiv93"><i>“Etasmiṃ te sulapite,</i></a><br>
<a><i>patirūpe subhāsite;</i></a><br>
<a><i>Varaṃ kassapa te dammi,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc12, ms22J_2483, msdiv94"><i>“Varañce me ado sakka,</i></a><br>
<a><i>sabbabhūtānamissara;</i></a><br>
<a><i>Dhīraṃ passe suṇe dhīraṃ,</i></a><br>
<a><i>dhīrena saha saṃvase;</i></a><br>
<a><i>Dhīrenallāpasallāpaṃ,</i></a><br>
<a><i>taṃ kare tañca rocaye”.</i></a></p>
<p><a data-ref="sc13, ms22J_2484, msdiv95"><i>“Kiṃ nu te akaraṃ dhīro,</i></a><br>
<a><i>vada kassapa kāraṇaṃ;</i></a><br>
<a><i>Kena kassapa dhīrassa,</i></a><br>
<a><i>dassanaṃ abhikaṅkhasi”.</i></a></p>
<p><a data-ref="sc14, ms22J_2485, msdiv96"><i>“Nayaṃ nayati medhāvī,</i></a><br>
<a><i>adhurāyaṃ na yuñjati;</i></a><br>
<a><i>Sunayo seyyaso hoti,</i></a><br>
<a><i>sammā vutto na kuppati;</i></a><br>
<a><i>Vinayaṃ so pajānāti,</i></a><br>
<a><i>sādhu tena samāgamo”.</i></a></p>
<p><a data-ref="sc15, ms22J_2486, msdiv97"><i>“Etasmiṃ te sulapite,</i></a><br>
<a><i>patirūpe subhāsite;</i></a><br>
<a><i>Varaṃ kassapa te dammi,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc16, ms22J_2487, msdiv98"><i>“Varañce me ado sakka,</i></a><br>
<a><i>sabbabhūtānamissara;</i></a><br>
<a data-var="vivasāne → vivasane (bj, sya1ed, sya2ed, pts-vp-pli1)"><i>Tato ratyā vivasāne,</i></a><br>
<a data-var="sūriyuggamanaṃ → suriyassuggamanaṃ (bj, sya1ed, sya2ed, pts-vp-pli1)"><i>sūriyuggamanaṃ pati;</i></a><br>
<a><i>Dibbā bhakkhā pātubhaveyyuṃ,</i></a><br>
<a><i>sīlavanto ca yācakā.</i></a></p>
<p><a data-var="Dadato me → dadato ca me (bj, pts-vp-pli1)" data-ref="sc17, ms22J_2488, msdiv99"><i>Dadato me na khīyetha,</i></a><br>
<a><i>datvā nānutapeyyahaṃ;</i></a><br>
<a><i>Dadaṃ cittaṃ pasādeyyaṃ,</i></a><br>
<a><i>etaṃ sakka varaṃ vare”.</i></a></p>
<p><a data-ref="sc18, ms22J_2489, msdiv100"><i>“Etasmiṃ te sulapite,</i></a><br>
<a><i>patirūpe subhāsite;</i></a><br>
<a><i>Varaṃ kassapa te dammi,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc19, ms22J_2490, msdiv101"><i>“Varañce me ado sakka,</i></a><br>
<a><i>sabbabhūtānamissara;</i></a><br>
<a><i>Na maṃ puna upeyyāsi,</i></a><br>
<a><i>etaṃ sakka varaṃ vare”.</i></a></p>
<p><a data-var="vatacariyāhi → vattacariyāhi (bj, sya1ed, sya2ed, mr)" data-ref="sc20, ms22J_2491, msdiv102"><i>“Bahūhi vatacariyāhi,</i></a><br>
<a><i>narā ca atha nāriyo;</i></a><br>
<a><i>Dassanaṃ abhikaṅkhanti,</i></a><br>
<a><i>kiṃ nu me dassane bhayaṃ”.</i></a></p>
<p><a data-var="devavaṇṇaṃ → devavaṇṇiṃ (pts-vp-pli1)" data-ref="sc21, ms22J_2492, msdiv103"><i>“Taṃ tādisaṃ devavaṇṇaṃ,</i></a><br>
<a><i>sabbakāmasamiddhinaṃ;</i></a><br>
<a data-var="tapo pamajjeyyaṃ → disvā tapo pamajjeyya (mr); disvānahaṃ pamajjeyyaṃ (mr)"><i>Disvā tapo pamajjeyyaṃ,</i></a><br>
<a><i>etaṃ te dassane bhayan”ti.</i></a></p>
</blockquote>
<p class="endsutta"><a data-ref="sc22, ms22J_2493"><i>Akittijātakaṃ sattamaṃ.</i></a></p>
</article>
</section>
</div>
</body>
</html>
