<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja545">
<article>
<div class="hgroup">
<p class="division"><a><i>Jātaka</i></a></p>
<p><a><i>Mahānipāta</i></a></p>
<p><a><i>Mūgapakkhavagga</i></a></p>
<h1><a><i>8. Mahānāradakassapajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli6.221, ms23J_2486, msdiv1153"><i>Ahu rājā videhānaṃ,</i></a><br>
<a data-var="aṅgati → aṅgāti (bj)"><i>aṅgati nāma khattiyo;</i></a><br>
<a><i>Pahūtayoggo dhanimā,</i></a><br>
<a><i>anantabalaporiso.</i></a></p>
<p><a data-var="pannarasiṃ → pannarase (sya1ed, sya2ed, mr)" data-ref="sc2, ms23J_2487, msdiv1154"><i>So ca pannarasiṃ rattiṃ,</i></a><br>
<a><i>purimayāme anāgate;</i></a><br>
<a data-var="Cātumāsā → cātumassa (bj, pts-vp-pli1)"><i>Cātumāsā komudiyā,</i></a><br>
<a><i>amacce sannipātayi.</i></a></p>
<p><a data-ref="sc3, ms23J_2488, msdiv1155"><i>Paṇḍite sutasampanne,</i></a><br>
<a data-var="mhitapubbe → mihitapubbe (bj, pts-vp-pli1); mitapubbe (sya1ed, sya2ed, csp1ed)"><i>mhitapubbe vicakkhaṇe;</i></a><br>
<a><i>Vijayañca sunāmañca,</i></a><br>
<a><i>senāpatiṃ alātakaṃ.</i></a></p>
<p><a data-ref="sc4, ms23J_2489, msdiv1156"><i>Tamanupucchi vedeho,</i></a><br>
<a><i>“paccekaṃ brūtha saṃ ruciṃ;</i></a><br>
<a><i>Cātumāsā komudajja,</i></a><br>
<a data-var="byapahataṃ → vyapagataṃ (bj, pts-vp-pli1)"><i>juṇhaṃ byapahataṃ tamaṃ;</i></a><br>
<a><i>Kāyajja ratiyā rattiṃ,</i></a><br>
<a><i>viharemu imaṃ utuṃ”.</i></a></p>
<p><a data-ref="sc5, ms23J_2490, msdiv1157"><i>Tato senāpati rañño,</i></a><br>
<a><i>Alāto etadabravi;</i></a><br>
<a><i>“Haṭṭhaṃ yoggaṃ balaṃ sabbaṃ,</i></a><br>
<a><i>Senaṃ sannāhayāmase.</i></a></p>
<p><a data-ref="sc6, pts-vp-pli6.222, ms23J_2491, msdiv1158"><i>Niyyāma deva yuddhāya,</i></a><br>
<a><i>anantabalaporisā;</i></a><br>
<a><i>Ye te vasaṃ na āyanti,</i></a><br>
<a data-var="upanayāmase → upanīyāmase (sya1ed, sya2ed); upaniyyāmase (mr)"><i>vasaṃ upanayāmase;</i></a><br>
<a><i>Esā mayhaṃ sakā diṭṭhi,</i></a><br>
<a><i>ajitaṃ ojināmase”.</i></a></p>
<p><a data-ref="sc7, ms23J_2492, msdiv1159"><i>Alātassa vaco sutvā,</i></a><br>
<a><i>sunāmo etadabravi;</i></a><br>
<a><i>“Sabbe tuyhaṃ mahārāja,</i></a><br>
<a><i>amittā vasamāgatā.</i></a></p>
<p><a data-ref="sc8, ms23J_2493, msdiv1160"><i>Nikkhittasatthā paccatthā,</i></a><br>
<a><i>nivātamanuvattare;</i></a><br>
<a><i>Uttamo ussavo ajja,</i></a><br>
<a><i>na yuddhaṃ mama ruccati.</i></a></p>
<p><a data-ref="sc9, ms23J_2494, msdiv1161"><i>Annapānañca khajjañca,</i></a><br>
<a><i>khippaṃ abhiharantu te;</i></a><br>
<a><i>Ramassu deva kāmehi,</i></a><br>
<a><i>naccagīte suvādite”.</i></a></p>
<p><a data-ref="sc10, ms23J_2495, msdiv1162"><i>Sunāmassa vaco sutvā,</i></a><br>
<a><i>vijayo etadabravi;</i></a><br>
<a><i>“Sabbe kāmā mahārāja,</i></a><br>
<a><i>niccaṃ tava mupaṭṭhitā.</i></a></p>
<p><a data-ref="sc11, ms23J_2496, msdiv1163"><i>Na hete dullabhā deva,</i></a><br>
<a><i>tava kāmehi modituṃ;</i></a><br>
<a><i>Sadāpi kāmā sulabhā,</i></a><br>
<a data-var="cittamataṃ → cittaṃ mataṃ (pts-vp-pli1); cittaṃ matī (mr)"><i>netaṃ cittamataṃ mama.</i></a></p>
<p><a data-ref="sc12, ms23J_2497, msdiv1164"><i>Samaṇaṃ brāhmaṇaṃ vāpi,</i></a><br>
<a><i>upāsemu bahussutaṃ;</i></a><br>
<a><i>Yo najja vinaye kaṅkhaṃ,</i></a><br>
<a><i>atthadhammavidū ise”.</i></a></p>
<p><a data-ref="sc13, ms23J_2498, msdiv1165"><i>Vijayassa vaco sutvā,</i></a><br>
<a><i>rājā aṅgati mabravi;</i></a><br>
<a><i>“Yathā vijayo bhaṇati,</i></a><br>
<a><i>mayhampetaṃva ruccati.</i></a></p>
<p><a data-ref="sc14, ms23J_2499, msdiv1166"><i>Samaṇaṃ brāhmaṇaṃ vāpi,</i></a><br>
<a><i>upāsemu bahussutaṃ;</i></a><br>
<a><i>Yo najja vinaye kaṅkhaṃ,</i></a><br>
<a><i>atthadhammavidū ise.</i></a></p>
<p><a data-ref="sc15, ms23J_2500, msdiv1167"><i>Sabbeva santā karotha matiṃ,</i></a><br>
<a><i>Kaṃ upāsemu paṇḍitaṃ;</i></a><br>
<a data-var="Yo → ko (bj, pts-vp-pli1)"><i>Yo najja vinaye kaṅkhaṃ,</i></a><br>
<a><i>Atthadhammavidū ise”.</i></a></p>
<p><a data-ref="sc16, ms23J_2501, msdiv1168"><i>Vedehassa vaco sutvā,</i></a><br>
<a><i>alāto etadabravi;</i></a><br>
<a><i>“Atthāyaṃ migadāyasmiṃ,</i></a><br>
<a><i>acelo dhīrasammato.</i></a></p>
<p><a data-ref="sc17, ms23J_2502, msdiv1169"><i>Guṇo kassapagottāyaṃ,</i></a><br>
<a><i>suto citrakathī gaṇī;</i></a><br>
<a data-var="Taṃ deva → tadeva (mr) | payirupāsemu → payirupāsaya (bj, pts-vp-pli1)"><i>Taṃ deva payirupāsemu,</i></a><br>
<a><i>so no kaṅkhaṃ vinessati”.</i></a></p>
<p><a data-ref="sc18, ms23J_2503, msdiv1170"><i>Alātassa vaco sutvā,</i></a><br>
<a><i>rājā codesi sārathiṃ;</i></a><br>
<a><i>“Migadāyaṃ gamissāma,</i></a><br>
<a><i>yuttaṃ yānaṃ idhānaya”.</i></a></p>
<p><a data-ref="sc19, pts-vp-pli6.223, ms23J_2504, msdiv1171"><i>Tassa yānaṃ ayojesuṃ,</i></a><br>
<a data-var="rūpiyapakkharaṃ → rūpiyupakkharaṃ (mr)"><i>dantaṃ rūpiyapakkharaṃ;</i></a><br>
<a><i>Sukkamaṭṭhaparivāraṃ,</i></a><br>
<a><i>paṇḍaraṃ dosināmukhaṃ.</i></a></p>
<p><a data-ref="sc20, ms23J_2505, msdiv1172"><i>Tatrāsuṃ kumudāyuttā,</i></a><br>
<a><i>cattāro sindhavā hayā;</i></a><br>
<a data-var="Anilūpamasamuppātā → anilūpamasamuppādā (pts-vp-pli1, mr)"><i>Anilūpamasamuppātā,</i></a><br>
<a><i>sudantā soṇṇamālino.</i></a></p>
<p><a data-ref="sc21, ms23J_2506, msdiv1173"><i>Setacchattaṃ setaratho,</i></a><br>
<a><i>setassā setabījanī;</i></a><br>
<a><i>Vedeho sahamaccehi,</i></a><br>
<a><i>niyyaṃ candova sobhati.</i></a></p>
<p><a data-ref="sc22, ms23J_2507, msdiv1174"><i>Tamanuyāyiṃsu bahavo,</i></a><br>
<a data-var="indikhaggadharā → indakhaggadharā (bj); iṭṭhikhaggadharā (pts-vp-pli1)"><i>indikhaggadharā balī;</i></a><br>
<a><i>Assapiṭṭhigatā vīrā,</i></a><br>
<a><i>narā naravarādhipaṃ.</i></a></p>
<p><a data-ref="sc23, ms23J_2508, msdiv1175"><i>So muhuttaṃva yāyitvā,</i></a><br>
<a><i>yānā oruyha khattiyo;</i></a><br>
<a><i>Vedeho sahamaccehi,</i></a><br>
<a><i>pattī guṇamupāgami.</i></a></p>
<p><a data-ref="sc24, ms23J_2509, msdiv1176"><i>Yepi tattha tadā āsuṃ,</i></a><br>
<a><i>brāhmaṇibbhā samāgatā;</i></a><br>
<a><i>Na te apanayī rājā,</i></a><br>
<a><i>akataṃ bhūmimāgate.</i></a></p>
<p><a data-ref="sc25, pts-vp-pli6.224, ms23J_2510, msdiv1177"><i>Tato so mudukā bhisiyā,</i></a><br>
<a data-var="muducittakasanthate → muducittakaḷandake (bj, pts-vp-pli1)"><i>muducittakasanthate;</i></a><br>
<a><i>Mudupaccatthate rājā,</i></a><br>
<a><i>ekamantaṃ upāvisi.</i></a></p>
<p><a data-ref="sc26, ms23J_2511, msdiv1178"><i>Nisajja rājā sammodi,</i></a><br>
<a><i>kathaṃ sāraṇiyaṃ tato;</i></a><br>
<a><i>“Kacci yāpaniyaṃ bhante,</i></a><br>
<a data-var="vātānamaviyaggatā → vātānamavisaggatā (bj, pts-vp-pli1); vātānamaviyattatā (sya1ed, sya2ed)"><i>vātānamaviyaggatā.</i></a></p>
<p><a data-ref="sc27, ms23J_2512, msdiv1179"><i>Kacci akasirā vutti,</i></a><br>
<a data-var="labhasi → labbhati (bj, pts-vp-pli1) | piṇḍayāpanaṃ → piṇḍiyāpanaṃ (sya1ed, sya2ed, mr)"><i>labhasi piṇḍayāpanaṃ;</i></a><br>
<a><i>Apābādho casi kacci,</i></a><br>
<a><i>cakkhuṃ na parihāyati”.</i></a></p>
<p><a data-ref="sc28, ms23J_2513, msdiv1180"><i>Taṃ guṇo paṭisammodi,</i></a><br>
<a><i>vedehaṃ vinaye rataṃ;</i></a><br>
<a><i>“Yāpanīyaṃ mahārāja,</i></a><br>
<a><i>sabbametaṃ tadūbhayaṃ.</i></a></p>
<p><a data-ref="sc29, ms23J_2514, msdiv1181"><i>Kacci tuyhampi vedeha,</i></a><br>
<a><i>paccantā na balīyare;</i></a><br>
<a><i>Kacci arogaṃ yoggaṃ te,</i></a><br>
<a><i>kacci vahati vāhanaṃ;</i></a><br>
<a><i>Kacci te byādhayo natthi,</i></a><br>
<a data-var="sarīrassupatāpiyā → sarīrassupatāpikā (bj, pts-vp-pli1); sarīrassupatāpanā (?)"><i>sarīrassupatāpiyā”.</i></a></p>
<p><a data-ref="sc30, ms23J_2515, msdiv1182"><i>Paṭisammodito rājā,</i></a><br>
<a><i>tato pucchi anantarā;</i></a><br>
<a><i>Atthaṃ dhammañca ñāyañca,</i></a><br>
<a><i>dhammakāmo rathesabho.</i></a></p>
<p><a data-ref="sc31, ms23J_2516, msdiv1183"><i>“Kathaṃ dhammaṃ care macco,</i></a><br>
<a><i>mātāpitūsu kassapa;</i></a><br>
<a><i>Kathaṃ care ācariye,</i></a><br>
<a><i>puttadāre kathaṃ care.</i></a></p>
<p><a data-ref="sc32, ms23J_2517, msdiv1184"><i>Kathaṃ careyya vuḍḍhesu,</i></a><br>
<a><i>kathaṃ samaṇabrāhmaṇe;</i></a><br>
<a><i>Kathañca balakāyasmiṃ,</i></a><br>
<a><i>kathaṃ janapade care.</i></a></p>
<p><a data-ref="sc33, ms23J_2518, msdiv1185"><i>Kathaṃ dhammaṃ caritvāna,</i></a><br>
<a data-var="maccā gacchanti → pecca gacchati (bj, pts-vp-pli1); pecca gacchanti (sya1ed, sya2ed)"><i>maccā gacchanti suggatiṃ;</i></a><br>
<a><i>Kathañceke adhammaṭṭhā,</i></a><br>
<a><i>patanti nirayaṃ atho”.</i></a></p>
<p><a data-ref="sc34, pts-vp-pli6.225, ms23J_2519, msdiv1186"><i>Vedehassa vaco sutvā,</i></a><br>
<a><i>kassapo etadabravi;</i></a><br>
<a><i>“Suṇohi me mahārāja,</i></a><br>
<a><i>saccaṃ avitathaṃ padaṃ.</i></a></p>
<p><a data-var="dhammacaritassa → dhammassa ciṇṇassa (bj)" data-ref="sc35, ms23J_2520, msdiv1187"><i>Natthi dhammacaritassa,</i></a><br>
<a><i>phalaṃ kalyāṇapāpakaṃ;</i></a><br>
<a><i>Natthi deva paro loko,</i></a><br>
<a><i>ko tato hi idhāgato.</i></a></p>
<p><a data-ref="sc36, ms23J_2521, msdiv1188"><i>Natthi deva pitaro vā,</i></a><br>
<a><i>kuto mātā kuto pitā;</i></a><br>
<a><i>Natthi ācariyo nāma,</i></a><br>
<a><i>adantaṃ ko damessati.</i></a></p>
<p><a data-ref="sc37, ms23J_2522, msdiv1189"><i>Samatulyāni bhūtāni,</i></a><br>
<a><i>natthi jeṭṭhāpacāyikā;</i></a><br>
<a><i>Natthi balaṃ vīriyaṃ vā,</i></a><br>
<a><i>kuto uṭṭhānaporisaṃ;</i></a><br>
<a><i>Niyatāni hi bhūtāni,</i></a><br>
<a><i>yathā goṭaviso tathā.</i></a></p>
<p><a data-ref="sc38, ms23J_2523, msdiv1190"><i>Laddheyyaṃ labhate macco,</i></a><br>
<a><i>tattha dānaphalaṃ kuto;</i></a><br>
<a><i>Natthi dānaphalaṃ deva,</i></a><br>
<a><i>avaso devavīriyo.</i></a></p>
<p><a data-ref="sc39, ms23J_2524, msdiv1191"><i>Bālehi dānaṃ paññattaṃ,</i></a><br>
<a><i>paṇḍitehi paṭicchitaṃ;</i></a><br>
<a><i>Avasā denti dhīrānaṃ,</i></a><br>
<a><i>bālā paṇḍitamānino.</i></a></p>
<p><a data-ref="sc40, pts-vp-pli6.226, ms23J_2525, msdiv1192"><i>Sattime sassatā kāyā,</i></a><br>
<a><i>acchejjā avikopino;</i></a><br>
<a><i>Tejo pathavī āpo ca,</i></a><br>
<a><i>vāyo sukhaṃ dukhañcime;</i></a><br>
<a><i>Jīve ca sattime kāyā,</i></a><br>
<a><i>yesaṃ chettā na vijjati.</i></a></p>
<p><a data-ref="sc41, ms23J_2526, msdiv1193"><i>Natthi hantā va chettā vā,</i></a><br>
<a data-var="haññe yevāpi → haññare vāpi (bj, sya1ed, sya2ed, pts-vp-pli1)"><i>haññe yevāpi koci naṃ;</i></a><br>
<a><i>Antareneva kāyānaṃ,</i></a><br>
<a><i>satthāni vītivattare.</i></a></p>
<p><a data-var="cāpi → yopāyaṃ (bj, pts-vp-pli1); yo cāyaṃ (sya1ed, sya2ed, mr)" data-ref="sc42, ms23J_2527, msdiv1194"><i>Yo cāpi siramādāya,</i></a><br>
<a><i>paresaṃ nisitāsinā;</i></a><br>
<a><i>Na so chindati te kāye,</i></a><br>
<a><i>tattha pāpaphalaṃ kuto.</i></a></p>
<p><a data-ref="sc43, ms23J_2528, msdiv1195"><i>Cullāsītimahākappe,</i></a><br>
<a><i>sabbe sujjhanti saṃsaraṃ;</i></a><br>
<a><i>Anāgate tamhi kāle,</i></a><br>
<a><i>saññatopi na sujjhati.</i></a></p>
<p><a data-ref="sc44, ms23J_2529, msdiv1196"><i>Caritvāpi bahuṃ bhadraṃ,</i></a><br>
<a><i>neva sujjhantināgate;</i></a><br>
<a><i>Pāpañcepi bahuṃ katvā,</i></a><br>
<a><i>taṃ khaṇaṃ nātivattare.</i></a></p>
<p><a data-ref="sc45, ms23J_2530, msdiv1197"><i>Anupubbena no suddhi,</i></a><br>
<a><i>kappānaṃ cullasītiyā;</i></a><br>
<a><i>Niyatiṃ nātivattāma,</i></a><br>
<a><i>velantamiva sāgaro”.</i></a></p>
<p><a data-ref="sc46, pts-vp-pli6.227, ms23J_2531, msdiv1198"><i>Kassapassa vaco sutvā,</i></a><br>
<a><i>alāto etadabravi;</i></a><br>
<a><i>“Yathā bhadanto bhaṇati,</i></a><br>
<a><i>mayhampetaṃva ruccati.</i></a></p>
<p><a data-ref="sc47, ms23J_2532, msdiv1199"><i>Ahampi purimaṃ jātiṃ,</i></a><br>
<a><i>sare saṃsaritattano;</i></a><br>
<a><i>Piṅgalo nāmahaṃ āsiṃ,</i></a><br>
<a><i>luddo goghātako pure.</i></a></p>
<p><a data-ref="sc48, ms23J_2533, msdiv1200"><i>Bārāṇasiyaṃ phītāyaṃ,</i></a><br>
<a><i>bahuṃ pāpaṃ kataṃ mayā;</i></a><br>
<a><i>Bahū mayā hatā pāṇā,</i></a><br>
<a><i>mahiṃsā sūkarā ajā.</i></a></p>
<p><a data-ref="sc49, ms23J_2534, msdiv1201"><i>Tato cuto idha jāto,</i></a><br>
<a><i>iddhe senāpatīkule;</i></a><br>
<a><i>Natthi nūna phalaṃ pāpaṃ,</i></a><br>
<a data-var="yohaṃ → sohaṃ (bj, pts-vp-pli1); yohaṃ (sya1ed, sya2ed)"><i>yohaṃ na nirayaṃ gato”.</i></a></p>
<p><a data-ref="sc50, ms23J_2535, msdiv1202"><i>Athettha bījako nāma,</i></a><br>
<a data-var="paṭaccarī → paḷaccarī (bj, pts-vp-pli1); paṭajjarī (sya1ed, sya2ed, mr)"><i>dāso āsi paṭaccarī;</i></a><br>
<a><i>Uposathaṃ upavasanto,</i></a><br>
<a><i>guṇasantikupāgami.</i></a></p>
<p><a data-ref="sc51, ms23J_2536, msdiv1203"><i>Kassapassa vaco sutvā,</i></a><br>
<a><i>alātassa ca bhāsitaṃ;</i></a><br>
<a><i>Passasanto muhuṃ uṇhaṃ,</i></a><br>
<a><i>rudaṃ assūni vattayi.</i></a></p>
<p><a data-ref="sc52, ms23J_2537, msdiv1204"><i>Tamanupucchi vedeho,</i></a><br>
<a><i>“kimatthaṃ samma rodasi;</i></a><br>
<a><i>Kiṃ te sutaṃ vā diṭṭhaṃ vā,</i></a><br>
<a><i>kiṃ maṃ vedesi vedanaṃ”.</i></a></p>
<p><a data-ref="sc53, pts-vp-pli6.228, ms23J_2538, msdiv1205"><i>Vedehassa vaco sutvā,</i></a><br>
<a><i>bījako etadabravi;</i></a><br>
<a><i>“Natthi me vedanā dukkhā,</i></a><br>
<a><i>mahārāja suṇohi me.</i></a></p>
<p><a data-ref="sc54, ms23J_2539, msdiv1206"><i>Ahampi purimaṃ jātiṃ,</i></a><br>
<a><i>sarāmi sukhamattano;</i></a><br>
<a><i>Sāketāhaṃ pure āsiṃ,</i></a><br>
<a><i>bhāvaseṭṭhi guṇe rato.</i></a></p>
<p><a data-ref="sc55, ms23J_2540, msdiv1207"><i>Sammato brāhmaṇibbhānaṃ,</i></a><br>
<a><i>saṃvibhāgarato suci;</i></a><br>
<a><i>Na cāpi pāpakaṃ kammaṃ,</i></a><br>
<a><i>sarāmi katamattano.</i></a></p>
<p><a data-ref="sc56, ms23J_2541, msdiv1208"><i>Tato cutāhaṃ vedeha,</i></a><br>
<a><i>idha jāto duritthiyā;</i></a><br>
<a><i>Gabbhamhi kumbhadāsiyā,</i></a><br>
<a><i>yato jāto suduggato.</i></a></p>
<p><a data-ref="sc57, ms23J_2542, msdiv1209"><i>Evampi duggato santo,</i></a><br>
<a><i>samacariyaṃ adhiṭṭhito;</i></a><br>
<a><i>Upaḍḍhabhāgaṃ bhattassa,</i></a><br>
<a><i>dadāmi yo me icchati.</i></a></p>
<p><a data-ref="sc58, ms23J_2543, msdiv1210"><i>Cātuddasiṃ pañcadasiṃ,</i></a><br>
<a><i>sadā upavasāmahaṃ;</i></a><br>
<a data-var="Na cāpi → na ahaṃ (mr)"><i>Na cāpi bhūte hiṃsāmi,</i></a><br>
<a><i>theyyañcāpi vivajjayiṃ.</i></a></p>
<p><a data-ref="sc59, ms23J_2544, msdiv1211"><i>Sabbameva hi nūnetaṃ,</i></a><br>
<a><i>suciṇṇaṃ bhavati nipphalaṃ;</i></a><br>
<a><i>Niratthaṃ maññidaṃ sīlaṃ,</i></a><br>
<a><i>alāto bhāsatī yathā.</i></a></p>
<p><a data-ref="sc60, ms23J_2545, msdiv1212"><i>Kalimeva nūna gaṇhāmi,</i></a><br>
<a><i>asippo dhuttako yathā;</i></a><br>
<a><i>Kaṭaṃ alāto gaṇhāti,</i></a><br>
<a><i>kitavosikkhito yathā.</i></a></p>
<p><a data-ref="sc61, ms23J_2546, msdiv1213"><i>Dvāraṃ nappaṭipassāmi,</i></a><br>
<a><i>yena gacchāmi suggatiṃ;</i></a><br>
<a><i>Tasmā rāja parodāmi,</i></a><br>
<a><i>sutvā kassapabhāsitaṃ”.</i></a></p>
<p><a data-ref="sc62, pts-vp-pli6.229, ms23J_2547, msdiv1214"><i>Bījakassa vaco sutvā,</i></a><br>
<a><i>rājā aṅgati mabravi;</i></a><br>
<a><i>“Natthi dvāraṃ sugatiyā,</i></a><br>
<a data-var="niyatiṃ → niyataṃ (sya1ed, sya2ed)"><i>niyatiṃ kaṅkha bījaka.</i></a></p>
<p><a data-ref="sc63, ms23J_2548, msdiv1215"><i>Sukhaṃ vā yadi vā dukkhaṃ,</i></a><br>
<a><i>niyatiyā kira labbhati;</i></a><br>
<a><i>Saṃsārasuddhi sabbesaṃ,</i></a><br>
<a data-var="turittho → turito (sya1ed, sya2ed)"><i>mā turittho anāgate.</i></a></p>
<p><a data-ref="sc64, ms23J_2549, msdiv1216"><i>Ahampi pubbe kalyāṇo,</i></a><br>
<a data-var="byāvaṭo → pāvaṭo (sya1ed, sya2ed); vāvaṭo (mr)"><i>brāhmaṇibbhesu byāvaṭo;</i></a><br>
<a><i>Vohāramanusāsanto,</i></a><br>
<a><i>ratihīno tadantarā.</i></a></p>
<p><a data-ref="sc65, ms23J_2550, msdiv1217"><i>Punapi bhante dakkhemu,</i></a><br>
<a><i>saṅgati ce bhavissati”;</i></a><br>
<a><i>Idaṃ vatvāna vedeho,</i></a><br>
<a><i>paccagā sanivesanaṃ.</i></a></p>
<p><a data-ref="sc66, pts-vp-pli6.230, ms23J_2551, msdiv1218"><i>Tato ratyā vivasāne,</i></a><br>
<a><i>upaṭṭhānamhi aṅgati;</i></a><br>
<a><i>Amacce sannipātetvā,</i></a><br>
<a><i>idaṃ vacanamabravi.</i></a></p>
<p><a data-ref="sc67, ms23J_2552, msdiv1219"><i>“Candake me vimānasmiṃ,</i></a><br>
<a><i>sadā kāme vidhentu me;</i></a><br>
<a><i>Mā upagacchuṃ atthesu,</i></a><br>
<a><i>guyhappakāsiyesu ca.</i></a></p>
<p><a data-ref="sc68, ms23J_2553, msdiv1220"><i>Vijayo ca sunāmo ca,</i></a><br>
<a><i>senāpati alātako;</i></a><br>
<a><i>Ete atthe nisīdantu,</i></a><br>
<a><i>vohārakusalā tayo”.</i></a></p>
<p><a data-ref="sc69, ms23J_2554, msdiv1221"><i>Idaṃ vatvāna vedeho,</i></a><br>
<a><i>“kāmeva bahumaññatha;</i></a><br>
<a><i>Na cāpi brāhmaṇibbhesu,</i></a><br>
<a><i>atthe kismiñci byāvaṭo”.</i></a></p>
<p><a data-ref="sc70, ms23J_2555, msdiv1222"><i>Tato dvesattarattassa,</i></a><br>
<a><i>vedehassatrajā piyā;</i></a><br>
<a data-var="rucā → rujā (bj, pts-vp-pli1)"><i>Rājakaññā rucā nāma,</i></a><br>
<a><i>dhātimātaramabravi.</i></a></p>
<p><a data-ref="sc71, ms23J_2556, msdiv1223"><i>“Alaṅkarotha maṃ khippaṃ,</i></a><br>
<a data-var="cālaṅkarontu → ca karontu (bj, pts-vp-pli1); ca alaṅkarontu (sya1ed, sya2ed)"><i>sakhiyo cālaṅkarontu me;</i></a><br>
<a><i>Suve pannaraso dibyo,</i></a><br>
<a data-var="issarasantike → pitussa santike (sya1ed, sya2ed)"><i>gacchaṃ issarasantike”.</i></a></p>
<p><a data-ref="sc72, ms23J_2557, msdiv1224"><i>Tassā mālyaṃ abhihariṃsu,</i></a><br>
<a><i>candanañca mahārahaṃ;</i></a><br>
<a><i>Maṇisaṅkhamuttāratanaṃ,</i></a><br>
<a><i>nānāratte ca ambare.</i></a></p>
<p><a data-var="soṇṇamaye → sovaṇṇaye (bj, pts-vp-pli1, csp1ed); sovaṇṇamaye (sya1ed, sya2ed)" data-ref="sc73, ms23J_2558, msdiv1225"><i>Tañca soṇṇamaye pīṭhe,</i></a><br>
<a><i>nisinnaṃ bahukitthiyo;</i></a><br>
<a data-var="pasobhiṃsu → asobhiṃsu (bj, sya1ed, sya2ed, pts-vp-pli1)"><i>Parikiriya pasobhiṃsu,</i></a><br>
<a><i>rucaṃ ruciravaṇṇiniṃ.</i></a></p>
<p><a data-ref="sc74, pts-vp-pli6.231, ms23J_2559, msdiv1226"><i>Sā ca sakhimajjhagatā,</i></a><br>
<a><i>sabbābharaṇabhūsitā;</i></a><br>
<a><i>Sateratā abbhamiva,</i></a><br>
<a><i>candakaṃ pāvisī rucā.</i></a></p>
<p><a data-ref="sc75, ms23J_2560, msdiv1227"><i>Upasaṅkamitvā vedehaṃ,</i></a><br>
<a><i>vanditvā vinaye rataṃ;</i></a><br>
<a data-var="Suvaṇṇakhacite → suvaṇṇavikate (bj, pts-vp-pli1)"><i>Suvaṇṇakhacite pīṭhe,</i></a><br>
<a><i>ekamantaṃ upāvisi.</i></a></p>
<p><a data-ref="sc76, pts-vp-pli6.232, ms23J_2561, msdiv1228"><i>Tañca disvāna vedeho,</i></a><br>
<a><i>accharānaṃva saṅgamaṃ;</i></a><br>
<a><i>Rucaṃ sakhimajjhagataṃ,</i></a><br>
<a><i>idaṃ vacanamabravi.</i></a></p>
<p><a data-ref="sc77, ms23J_2562, msdiv1229"><i>“Kacci ramasi pāsāde,</i></a><br>
<a><i>antopokkharaṇiṃ pati;</i></a><br>
<a><i>Kacci bahuvidhaṃ khajjaṃ,</i></a><br>
<a><i>sadā abhiharanti te.</i></a></p>
<p><a data-ref="sc78, ms23J_2563, msdiv1230"><i>Kacci bahuvidhaṃ mālyaṃ,</i></a><br>
<a><i>ocinitvā kumāriyo;</i></a><br>
<a><i>Gharake karotha paccekaṃ,</i></a><br>
<a data-var="muhuṃ → ahu (sya1ed, sya2ed, mr)"><i>khiḍḍāratiratā muhuṃ.</i></a></p>
<p><a data-ref="sc79, ms23J_2564, msdiv1231"><i>Kena vā vikalaṃ tuyhaṃ,</i></a><br>
<a><i>kiṃ khippaṃ āharantu te;</i></a><br>
<a data-var="kuḍḍamukhī → kuddamukhī (bj); kuṭṭamukhī (sya1ed, sya2ed)"><i>Manokarassu kuḍḍamukhī,</i></a><br>
<a data-var="api candasamamhipi → api candasamaṃ hi te (sya1ed, sya2ed); api candasamampi te (mr)"><i>api candasamamhipi”.</i></a></p>
<p><a data-ref="sc80, ms23J_2565, msdiv1232"><i>Vedehassa vaco sutvā,</i></a><br>
<a><i>rucā pitaramabravi;</i></a><br>
<a><i>“Sabbametaṃ mahārāja,</i></a><br>
<a><i>labbhatissarasantike.</i></a></p>
<p><a data-ref="sc81, ms23J_2566, msdiv1233"><i>Suve pannaraso dibyo,</i></a><br>
<a><i>sahassaṃ āharantu me;</i></a><br>
<a><i>Yathādinnañca dassāmi,</i></a><br>
<a data-var="sabbavanīsvahaṃ → sabbavaṇīsvahaṃ (sya1ed, sya2ed, mr); sabbavanīsuhanti (pts-vp-pli1)"><i>dānaṃ sabbavanīsvahaṃ”.</i></a></p>
<p><a data-ref="sc82, ms23J_2567, msdiv1234"><i>Rucāya vacanaṃ sutvā,</i></a><br>
<a><i>rājā aṅgati mabravi;</i></a><br>
<a><i>“Bahuṃ vināsitaṃ vittaṃ,</i></a><br>
<a><i>niratthaṃ aphalaṃ tayā.</i></a></p>
<p><a data-ref="sc83, ms23J_2568, msdiv1235"><i>Uposathe vasaṃ niccaṃ,</i></a><br>
<a><i>annapānaṃ na bhuñjasi;</i></a><br>
<a><i>Niyatetaṃ abhuttabbaṃ,</i></a><br>
<a><i>natthi puññaṃ abhuñjato.</i></a></p>
<p><a data-ref="sc84, pts-vp-pli6.233, ms23J_2569, msdiv1236"><i>Bījakopi hi sutvāna,</i></a><br>
<a><i>tadā kassapabhāsitaṃ;</i></a><br>
<a><i>Passasanto muhuṃ uṇhaṃ,</i></a><br>
<a><i>rudaṃ assūni vattayi.</i></a></p>
<p><a data-var="jīvamānā → jīvasi no (bj, pts-vp-pli1)" data-ref="sc85, ms23J_2570, msdiv1237"><i>Yāva ruce jīvamānā,</i></a><br>
<a><i>mā bhattamapanāmayi;</i></a><br>
<a><i>Natthi bhadde paro loko,</i></a><br>
<a><i>kiṃ niratthaṃ vihaññasi”.</i></a></p>
<p><a data-ref="sc86, ms23J_2571, msdiv1238"><i>Vedehassa vaco sutvā,</i></a><br>
<a><i>rucā ruciravaṇṇinī;</i></a><br>
<a><i>Jānaṃ pubbāparaṃ dhammaṃ,</i></a><br>
<a><i>pitaraṃ etadabravi.</i></a></p>
<p><a data-ref="sc87, ms23J_2572, msdiv1239"><i>“Sutameva pure āsi,</i></a><br>
<a data-var="sakkhi → paccakkhaṃ (sya1ed, sya2ed, mr)"><i>sakkhi diṭṭhamidaṃ mayā;</i></a><br>
<a><i>Bālūpasevī yo hoti,</i></a><br>
<a><i>bālova samapajjatha.</i></a></p>
<p><a data-ref="sc88, ms23J_2573, msdiv1240"><i>Mūḷho hi mūḷhamāgamma,</i></a><br>
<a><i>bhiyyo mohaṃ nigacchati;</i></a><br>
<a><i>Patirūpaṃ alātena,</i></a><br>
<a><i>bījakena ca muyhituṃ.</i></a></p>
<p><a data-ref="sc89, pts-vp-pli6.234, ms23J_2574, msdiv1241"><i>Tvañca devāsi sappañño,</i></a><br>
<a><i>dhiro atthassa kovido;</i></a><br>
<a><i>Kathaṃ bālehi sadisaṃ,</i></a><br>
<a><i>hīnadiṭṭhiṃ upāgami.</i></a></p>
<p><a data-ref="sc90, ms23J_2575, msdiv1242"><i>Sacepi saṃsārapathena sujjhati,</i></a><br>
<a><i>Niratthiyā pabbajjā guṇassa;</i></a><br>
<a><i>Kīṭova aggiṃ jalitaṃ apāpataṃ,</i></a><br>
<a data-var="mohamūḷho → momuho (bj, pts-vp-pli1)"><i>Upapajjati mohamūḷho naggabhāvaṃ.</i></a></p>
<p><a data-ref="sc91, ms23J_2576, msdiv1243"><i>Saṃsārasuddhīti pure niviṭṭhā,</i></a><br>
<a data-var="bahū ajānaṃ → bahū pajā (mr)"><i>Kammaṃ vidūsenti bahū ajānaṃ;</i></a><br>
<a data-var="duggahitovanatthā → duggahitova atthā (bj, pts-vp-pli1, csp1ed); duggahitova attho (sya1ed, sya2ed)"><i>Pubbe kalī duggahitovanatthā,</i></a><br>
<a><i>Dummo ca yā balisā ambujova.</i></a></p>
<p><a data-ref="sc92, ms23J_2577, msdiv1244"><i>Upamaṃ te karissāmi,</i></a><br>
<a><i>mahārāja tavatthiyā;</i></a><br>
<a><i>Upamāya midhekacce,</i></a><br>
<a><i>atthaṃ jānanti paṇḍitā.</i></a></p>
<p><a data-ref="sc93, ms23J_2578, msdiv1245"><i>Vāṇijānaṃ yathā nāvā,</i></a><br>
<a data-var="appamāṇabharā → appamāṇabhārā (sya1ed, sya2ed); appamāṇaharā (pts-vp-pli1)"><i>appamāṇabharā garu;</i></a><br>
<a><i>Atibhāraṃ samādāya,</i></a><br>
<a><i>aṇṇave avasīdati.</i></a></p>
<p><a data-ref="sc94, ms23J_2579, msdiv1246"><i>Evameva naro pāpaṃ,</i></a><br>
<a><i>thokaṃ thokampi ācinaṃ;</i></a><br>
<a><i>Atibhāraṃ samādāya,</i></a><br>
<a><i>niraye avasīdati.</i></a></p>
<p><a data-ref="sc95, ms23J_2580, msdiv1247"><i>Na tāva bhāro paripūro,</i></a><br>
<a><i>alātassa mahīpati;</i></a><br>
<a><i>Ācināti ca taṃ pāpaṃ,</i></a><br>
<a><i>yena gacchati duggatiṃ.</i></a></p>
<p><a data-ref="sc96, ms23J_2581, msdiv1248"><i>Pubbevassa kataṃ puññaṃ,</i></a><br>
<a><i>alātassa mahīpati;</i></a><br>
<a><i>Tasseva deva nissando,</i></a><br>
<a><i>yañceso labhate sukhaṃ.</i></a></p>
<p><a data-ref="sc97, ms23J_2582, msdiv1249"><i>Khīyate cassa taṃ puññaṃ,</i></a><br>
<a><i>tathā hi aguṇe rato;</i></a><br>
<a data-var="avahāya → avāhāya (bj)"><i>Ujumaggaṃ avahāya,</i></a><br>
<a><i>kummaggamanudhāvati.</i></a></p>
<p><a data-ref="sc98, pts-vp-pli6.235, ms23J_2583, msdiv1250"><i>Tulā yathā paggahitā,</i></a><br>
<a><i>ohite tulamaṇḍale;</i></a><br>
<a><i>Unnameti tulāsīsaṃ,</i></a><br>
<a><i>bhāre oropite sati.</i></a></p>
<p><a data-ref="sc99, ms23J_2584, msdiv1251"><i>Evameva naro puññaṃ,</i></a><br>
<a><i>thokaṃ thokampi ācinaṃ;</i></a><br>
<a><i>Saggātimāno dāsova,</i></a><br>
<a data-var="sātave → sādhave (mr)"><i>bījako sātave rato.</i></a></p>
<p><a data-ref="sc100, ms23J_2585, msdiv1252"><i>Yamajja bījako dāso,</i></a><br>
<a><i>dukkhaṃ passati attani;</i></a><br>
<a data-var="Pubbevassa → pubbe tassa (bj, pts-vp-pli1)"><i>Pubbevassa kataṃ pāpaṃ,</i></a><br>
<a><i>tameso paṭisevati.</i></a></p>
<p><a data-ref="sc101, ms23J_2586, msdiv1253"><i>Khīyate cassa taṃ pāpaṃ,</i></a><br>
<a><i>tathā hi vinaye rato;</i></a><br>
<a><i>Kassapañca samāpajja,</i></a><br>
<a><i>mā hevuppathamāgamā.</i></a></p>
<p><a data-ref="sc102, ms23J_2587, msdiv1254"><i>Yaṃ yañhi rāja bhajati,</i></a><br>
<a><i>santaṃ vā yadi vā asaṃ;</i></a><br>
<a><i>Sīlavantaṃ visīlaṃ vā,</i></a><br>
<a><i>vasaṃ tasseva gacchati.</i></a></p>
<p><a data-ref="sc103, ms23J_2588, msdiv1255"><i>Yādisaṃ kurute mittaṃ,</i></a><br>
<a><i>yādisaṃ cūpasevati;</i></a><br>
<a><i>Sopi tādisako hoti,</i></a><br>
<a data-var="sahavāso hi → sahavāsopi (mr)"><i>sahavāso hi tādiso.</i></a></p>
<p><a data-ref="sc104, pts-vp-pli6.236, ms23J_2589, msdiv1256"><i>Sevamāno sevamānaṃ,</i></a><br>
<a><i>samphuṭṭho samphusaṃ paraṃ;</i></a><br>
<a><i>Saro diddho kalāpaṃva,</i></a><br>
<a><i>alittamupalimpati;</i></a><br>
<a data-var="Upalepabhayā → upalimpabhayā (mr)"><i>Upalepabhayā dhīro,</i></a><br>
<a><i>neva pāpasakhā siyā.</i></a></p>
<p><a data-ref="sc105, ms23J_2590, msdiv1257"><i>Pūtimacchaṃ kusaggena,</i></a><br>
<a><i>yo naro upanayhati;</i></a><br>
<a><i>Kusāpi pūti vāyanti,</i></a><br>
<a><i>evaṃ bālūpasevanā.</i></a></p>
<p><a data-ref="sc106, ms23J_2591, msdiv1258"><i>Tagarañca palāsena,</i></a><br>
<a><i>yo naro upanayhati;</i></a><br>
<a><i>Pattāpi surabhi vāyanti,</i></a><br>
<a><i>evaṃ dhīrūpasevanā.</i></a></p>
<p><a data-var="pattapuṭasseva → palapuṭasseva (bj); phalapuṭasseva (pts-vp-pli1)" data-ref="sc107, ms23J_2592, msdiv1259"><i>Tasmā pattapuṭasseva,</i></a><br>
<a><i>ñatvā sampākamattano;</i></a><br>
<a><i>Asante nopaseveyya,</i></a><br>
<a><i>sante seveyya paṇḍito;</i></a><br>
<a><i>Asanto nirayaṃ nenti,</i></a><br>
<a><i>santo pāpenti suggatiṃ.</i></a></p>
<p><a data-ref="sc108, ms23J_2593, msdiv1260"><i>Ahampi jātiyo satta,</i></a><br>
<a><i>sare saṃsaritattano;</i></a><br>
<a><i>Anāgatāpi satteva,</i></a><br>
<a><i>yā gamissaṃ ito cutā.</i></a></p>
<p><a data-ref="sc109, ms23J_2594, msdiv1261"><i>Yā me sā sattamī jāti,</i></a><br>
<a><i>ahu pubbe janādhipa;</i></a><br>
<a><i>Kammāraputto magadhesu,</i></a><br>
<a><i>ahuṃ rājagahe pure.</i></a></p>
<p><a data-ref="sc110, ms23J_2595, msdiv1262"><i>Pāpaṃ sahāyamāgamma,</i></a><br>
<a><i>bahuṃ pāpaṃ kataṃ mayā;</i></a><br>
<a><i>Paradārassa heṭhento,</i></a><br>
<a><i>carimhā amarā viya.</i></a></p>
<p><a data-ref="sc111, ms23J_2596, msdiv1263"><i>Taṃ kammaṃ nihitaṃ aṭṭhā,</i></a><br>
<a><i>bhasmacchannova pāvako;</i></a><br>
<a><i>Atha aññehi kammehi,</i></a><br>
<a><i>ajāyiṃ vaṃsabhūmiyaṃ.</i></a></p>
<p><a data-ref="sc112, pts-vp-pli6.237, ms23J_2597, msdiv1264"><i>Kosambiyaṃ seṭṭhikule,</i></a><br>
<a><i>iddhe phīte mahaddhane;</i></a><br>
<a><i>Ekaputto mahārāja,</i></a><br>
<a><i>niccaṃ sakkatapūjito.</i></a></p>
<p><a data-ref="sc113, ms23J_2598, msdiv1265"><i>Tattha mittaṃ asevissaṃ,</i></a><br>
<a><i>sahāyaṃ sātave rataṃ;</i></a><br>
<a><i>Paṇḍitaṃ sutasampannaṃ,</i></a><br>
<a><i>so maṃ atthe nivesayi.</i></a></p>
<p><a data-ref="sc114, ms23J_2599, msdiv1266"><i>Cātuddasiṃ pañcadasiṃ,</i></a><br>
<a><i>bahuṃ rattiṃ upāvasiṃ;</i></a><br>
<a><i>Taṃ kammaṃ nihitaṃ aṭṭhā,</i></a><br>
<a><i>nidhīva udakantike.</i></a></p>
<p><a data-ref="sc115, ms23J_2600, msdiv1267"><i>Atha pāpāna kammānaṃ,</i></a><br>
<a><i>Yametaṃ magadhe kataṃ;</i></a><br>
<a data-var="pariyāga maṃ → pariyāga taṃ (bj); pariyāgataṃ (sya1ed, sya2ed, pts-vp-pli1)"><i>Phalaṃ pariyāga maṃ pacchā,</i></a><br>
<a><i>Bhutvā duṭṭhavisaṃ yathā.</i></a></p>
<p><a data-ref="sc116, ms23J_2601, msdiv1268"><i>Tato cutāhaṃ vedeha,</i></a><br>
<a><i>roruve niraye ciraṃ;</i></a><br>
<a><i>Sakammunā apaccissaṃ,</i></a><br>
<a><i>taṃ saraṃ na sukhaṃ labhe.</i></a></p>
<p><a data-ref="sc117, ms23J_2602, msdiv1269"><i>Bahuvassagaṇe tattha,</i></a><br>
<a><i>khepayitvā bahuṃ dukhaṃ;</i></a><br>
<a data-var="Bhinnāgate → bheṇṇākaṭe (bj, pts-vp-pli1)"><i>Bhinnāgate ahuṃ rāja,</i></a><br>
<a data-var="chagalo uddhatapphalo → chakalo uddhitapphaloyeva (bj, pts-vp-pli1); chakalo uddhatapphaloyeva (sya1ed, sya2ed)"><i>chagalo uddhatapphalo.</i></a></p>
<p><a data-ref="sc118, pts-vp-pli6.238, ms23J_2603, msdiv1270"><i>Sātaputtā mayā vūḷhā,</i></a><br>
<a><i>piṭṭhiyā ca rathena ca;</i></a><br>
<a><i>Tassa kammassa nissando,</i></a><br>
<a><i>paradāragamanassa me.</i></a></p>
<p><a data-ref="sc119, ms23J_2604, msdiv1271"><i>Tato cutāhaṃ vedeha,</i></a><br>
<a><i>kapi āsiṃ brahāvane;</i></a><br>
<a data-var="Niluñcitaphaloyeva → nilicchitaphalo (bj, pts-vp-pli1)"><i>Niluñcitaphaloyeva,</i></a><br>
<a><i>yūthapena pagabbhinā;</i></a><br>
<a><i>Tassa kammassa nissando,</i></a><br>
<a><i>paradāragamanassa me.</i></a></p>
<p><a data-ref="sc120, ms23J_2605, msdiv1272"><i>Tato cutāhaṃ vedeha,</i></a><br>
<a data-var="dassanesu → dasaṇṇesu (bj, pts-vp-pli1); dasannesu (sya1ed, sya2ed)"><i>dassanesu pasū ahuṃ;</i></a><br>
<a><i>Niluñcito javo bhadro,</i></a><br>
<a><i>yoggaṃ vūḷhaṃ ciraṃ mayā;</i></a><br>
<a><i>Tassa kammassa nissando,</i></a><br>
<a><i>paradāragamanassa me.</i></a></p>
<p><a data-ref="sc121, ms23J_2606, msdiv1273"><i>Tato cutāhaṃ vedeha,</i></a><br>
<a><i>vajjīsu kulamāgamā;</i></a><br>
<a><i>Nevitthī na pumā āsiṃ,</i></a><br>
<a><i>manussatte sudullabhe;</i></a><br>
<a><i>Tassa kammassa nissando,</i></a><br>
<a><i>paradāragamanassa me.</i></a></p>
<p><a data-ref="sc122, ms23J_2607, msdiv1274"><i>Tato cutāhaṃ vedeha,</i></a><br>
<a><i>ajāyiṃ nandane vane;</i></a><br>
<a><i>Bhavane tāvatiṃsāhaṃ,</i></a><br>
<a data-var="kāmavaṇṇinī → varavaṇṇinī (mr)"><i>accharā kāmavaṇṇinī.</i></a></p>
<p><a data-ref="sc123, ms23J_2608, msdiv1275"><i>Vicittavatthābharaṇā,</i></a><br>
<a><i>āmuttamaṇikuṇḍalā;</i></a><br>
<a><i>Kusalā naccagītassa,</i></a><br>
<a><i>sakkassa paricārikā.</i></a></p>
<p><a data-ref="sc124, ms23J_2609, msdiv1276"><i>Tattha ṭhitāhaṃ vedeha,</i></a><br>
<a><i>sarāmi jātiyo imā;</i></a><br>
<a><i>Anāgatāpi satteva,</i></a><br>
<a><i>yā gamissaṃ ito cutā.</i></a></p>
<p><a data-ref="sc125, ms23J_2610, msdiv1277"><i>Pariyāgataṃ taṃ kusalaṃ,</i></a><br>
<a><i>yaṃ me kosambiyaṃ kataṃ;</i></a><br>
<a><i>Deve ceva manusse ca,</i></a><br>
<a><i>sandhāvissaṃ ito cutā.</i></a></p>
<p><a data-var="jacco → jaccā (sya1ed, sya2ed, pts-vp-pli1)" data-ref="sc126, ms23J_2611, msdiv1278"><i>Satta jacco mahārāja,</i></a><br>
<a><i>niccaṃ sakkatapūjitā;</i></a><br>
<a><i>Thībhāvāpi na muccissaṃ,</i></a><br>
<a data-var="chaṭṭhā nigatiyo → chaṭṭhāva gatiyo (sya1ed, sya2ed)"><i>chaṭṭhā nigatiyo imā.</i></a></p>
<p><a data-ref="sc127, pts-vp-pli6.239, ms23J_2612, msdiv1279"><i>Sattamī ca gati deva,</i></a><br>
<a><i>devaputto mahiddhiko;</i></a><br>
<a data-var="bhavissāmi → bhavissati (mr)"><i>Pumā devo bhavissāmi,</i></a><br>
<a><i>devakāyasmimuttamo.</i></a></p>
<p><a data-ref="sc128, ms23J_2613, msdiv1280"><i>Ajjāpi santānamayaṃ,</i></a><br>
<a><i>mālaṃ ganthenti nandane;</i></a><br>
<a><i>Devaputto javo nāma,</i></a><br>
<a><i>yo me mālaṃ paṭicchati.</i></a></p>
<p><a data-ref="sc129, ms23J_2614, msdiv1281"><i>Muhutto viya so dibyo,</i></a><br>
<a><i>idha vassāni soḷasa;</i></a><br>
<a><i>Rattindivo ca so dibyo,</i></a><br>
<a><i>mānusiṃ saradosataṃ.</i></a></p>
<p><a data-ref="sc130, ms23J_2615, msdiv1282"><i>Iti kammāni anventi,</i></a><br>
<a><i>asaṅkheyyāpi jātiyo;</i></a><br>
<a><i>Kalyāṇaṃ yadi vā pāpaṃ,</i></a><br>
<a data-var="vinassati → panassati (bj, pts-vp-pli1)"><i>na hi kammaṃ vinassati.</i></a></p>
<p><a data-ref="sc131, pts-vp-pli6.240, ms23J_2616, msdiv1283"><i>Yo icche puriso hotuṃ,</i></a><br>
<a data-var="jātiṃ → jātijātiṃ (bj, pts-vp-pli1)"><i>jātiṃ jātiṃ punappunaṃ;</i></a><br>
<a><i>Paradāraṃ vivajjeyya,</i></a><br>
<a><i>dhotapādova kaddamaṃ.</i></a></p>
<p><a data-ref="sc132, ms23J_2617, msdiv1284"><i>Yā icche puriso hotuṃ,</i></a><br>
<a><i>jātiṃ jātiṃ punappunaṃ;</i></a><br>
<a><i>Sāmikaṃ apacāyeyya,</i></a><br>
<a><i>indaṃva paricārikā.</i></a></p>
<p><a data-ref="sc133, ms23J_2618, msdiv1285"><i>Yo icche dibyabhogañca,</i></a><br>
<a><i>dibbamāyuṃ yasaṃ sukhaṃ;</i></a><br>
<a data-var="parivajjetvā → parivajjeyya (mr)"><i>Pāpāni parivajjetvā,</i></a><br>
<a><i>tividhaṃ dhammamācare.</i></a></p>
<p><a data-ref="sc134, ms23J_2619, msdiv1286"><i>Kāyena vācā manasā,</i></a><br>
<a><i>appamatto vicakkhaṇo;</i></a><br>
<a><i>Attano hoti atthāya,</i></a><br>
<a><i>itthī vā yadi vā pumā.</i></a></p>
<p><a data-ref="sc135, ms23J_2620, msdiv1287"><i>Ye kecime mānujā jīvaloke,</i></a><br>
<a><i>Yasassino sabbasamantabhogā;</i></a><br>
<a><i>Asaṃsayaṃ tehi pure suciṇṇaṃ,</i></a><br>
<a><i>Kammassakāse puthu sabbasattā.</i></a></p>
<p><a data-ref="sc136, ms23J_2621, msdiv1288"><i>Iṅghānucintesi sayampi deva,</i></a><br>
<a><i>Kutonidānā te imā janinda;</i></a><br>
<a><i>Yā te imā accharāsannikāsā,</i></a><br>
<a><i>Alaṅkatā kañcanajālachannā”.</i></a></p>
<p><a data-ref="sc137, pts-vp-pli6.241, ms23J_2622, msdiv1289"><i>Iccevaṃ pitaraṃ kaññā,</i></a><br>
<a><i>rucā tosesi aṅgatiṃ;</i></a><br>
<a><i>Mūḷhassa maggamācikkhi,</i></a><br>
<a><i>dhammamakkhāsi subbatā.</i></a></p>
<p><a data-ref="sc138, pts-vp-pli6.242, ms23J_2623, msdiv1290"><i>Athāgamā brahmalokā,</i></a><br>
<a><i>nārado mānusiṃ pajaṃ;</i></a><br>
<a><i>Jambudīpaṃ avekkhanto,</i></a><br>
<a><i>addā rājānamaṅgatiṃ.</i></a></p>
<p><a data-ref="sc139, ms23J_2624, msdiv1291"><i>Tato patiṭṭhā pāsāde,</i></a><br>
<a data-var="puratthato → purakkhato (sya1ed, sya2ed, mr)"><i>vedehassa puratthato;</i></a><br>
<a><i>Tañca disvānānuppattaṃ,</i></a><br>
<a><i>rucā isimavandatha.</i></a></p>
<p><a data-ref="sc140, ms23J_2625, msdiv1292"><i>Athāsanamhā oruyha,</i></a><br>
<a data-var="byathitamānaso → vyamhitamānaso (bj, pts-vp-pli1); byamhitamānaso (sya1ed, sya2ed)"><i>rājā byathitamānaso;</i></a><br>
<a><i>Nāradaṃ paripucchanto,</i></a><br>
<a><i>idaṃ vacanamabravi.</i></a></p>
<p><a data-ref="sc141, ms23J_2626, msdiv1293"><i>“Kuto nu āgacchasi devavaṇṇi,</i></a><br>
<a data-var="sabbadisā → saṃvariṃ (bj, pts-vp-pli1)"><i>Obhāsayaṃ sabbadisā candimāva;</i></a><br>
<a><i>Akkhāhi me pucchito nāmagottaṃ,</i></a><br>
<a><i>Kathaṃ taṃ jānanti manussaloke”.</i></a></p>
<p><a data-ref="sc142, ms23J_2627, msdiv1294"><i>“Ahañhi devato idāni emi,</i></a><br>
<a data-var="sabbadisā → saṃvariṃ (bj, pts-vp-pli1)"><i>Obhāsayaṃ sabbadisā candimāva;</i></a><br>
<a><i>Akkhāmi te pucchito nāmagottaṃ,</i></a><br>
<a><i>Jānanti maṃ nārado kassapo ca”.</i></a></p>
<p><a data-var="tava → vata (bj, pts-vp-pli1)" data-ref="sc143, ms23J_2628, msdiv1295"><i>“Accherarūpaṃ tava yādisañca,</i></a><br>
<a><i>Vehāyasaṃ gacchasi tiṭṭhasī ca;</i></a><br>
<a><i>Pucchāmi taṃ nārada etamatthaṃ,</i></a><br>
<a><i>Atha kena vaṇṇena tavāyamiddhi”.</i></a></p>
<p><a data-ref="sc144, pts-vp-pli6.244, ms23J_2629, msdiv1296"><i>“Saccañca dhammo ca damo ca cāgo,</i></a><br>
<a><i>Guṇā mamete pakatā purāṇā;</i></a><br>
<a><i>Teheva dhammehi susevitehi,</i></a><br>
<a><i>Manojavo yena kāmaṃ gatosmi”.</i></a></p>
<p><a data-ref="sc145, ms23J_2630, msdiv1297"><i>“Accheramācikkhasi puññasiddhiṃ,</i></a><br>
<a data-var="etehi → ete tvaṃ (bj, pts-vp-pli1); evaṃ (sya1ed, sya2ed)"><i>Sace hi etehi yathā vadesi;</i></a><br>
<a><i>Pucchāmi taṃ nārada etamatthaṃ,</i></a><br>
<a><i>Puṭṭho ca me sādhu viyākarohi”.</i></a></p>
<p><a data-ref="sc146, ms23J_2631, msdiv1298"><i>“Pucchassu maṃ rāja tavesa attho,</i></a><br>
<a><i>Yaṃ saṃsayaṃ kuruse bhūmipāla;</i></a><br>
<a><i>Ahaṃ taṃ nissaṃsayataṃ gamemi,</i></a><br>
<a><i>Nayehi ñāyehi ca hetubhī ca”.</i></a></p>
<p><a data-ref="sc147, pts-vp-pli6.245, ms23J_2632, msdiv1299"><i>“Pucchāmi taṃ nārada etamatthaṃ,</i></a><br>
<a><i>Puṭṭho ca me nārada mā musā bhaṇi;</i></a><br>
<a><i>Atthi nu devā pitaro nu atthi,</i></a><br>
<a><i>Loko paro atthi jano yamāhu”.</i></a></p>
<p><a data-ref="sc148, ms23J_2633, msdiv1300"><i>“Attheva devā pitaro ca atthi,</i></a><br>
<a><i>Loko paro atthi jano yamāhu;</i></a><br>
<a><i>Kāmesu giddhā ca narā pamūḷhā,</i></a><br>
<a><i>Lokaṃ paraṃ na vidū mohayuttā”.</i></a></p>
<p><a data-ref="sc149, ms23J_2634, msdiv1301"><i>“Atthīti ce nārada saddahāsi,</i></a><br>
<a><i>Nivesanaṃ paraloke matānaṃ;</i></a><br>
<a><i>Idheva me pañca satāni dehi,</i></a><br>
<a><i>Dassāmi te paraloke sahassaṃ”.</i></a></p>
<p><a data-ref="sc150, ms23J_2635, msdiv1302"><i>“Dajjemu kho pañca satāni bhoto,</i></a><br>
<a data-var="vadaññuṃ → vataññuṃ (mr)"><i>Jaññāmu ce sīlavantaṃ vadaññuṃ;</i></a><br>
<a><i>Luddaṃ taṃ bhontaṃ niraye vasantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-var="adhammasīlo → akammasīlo (pts-vp-pli1)" data-ref="sc151, ms23J_2636, msdiv1303"><i>Idheva yo hoti adhammasīlo,</i></a><br>
<a><i>Pāpācāro alaso luddakammo;</i></a><br>
<a><i>Na paṇḍitā tasmiṃ iṇaṃ dadanti,</i></a><br>
<a><i>Na hi āgamo hoti tathāvidhamhā.</i></a></p>
<p><a data-ref="sc152, pts-vp-pli6.246, ms23J_2637, msdiv1304"><i>Dakkhañca posaṃ manujā viditvā,</i></a><br>
<a data-var="Uṭṭhānakaṃ → uṭṭhāhakaṃ (bj)"><i>Uṭṭhānakaṃ sīlavantaṃ vadaññuṃ;</i></a><br>
<a><i>Sayameva bhogehi nimantayanti,</i></a><br>
<a><i>Kammaṃ karitvā puna māharesi.</i></a></p>
<p><a data-var="cuto → gato (bj, pts-vp-pli1)" data-ref="sc153, ms23J_2638, msdiv1305"><i>Ito cuto dakkhasi tattha rāja,</i></a><br>
<a data-var="Kākolasaṅghehi vikassamānaṃ → kākoḷasaṅghehipi kaḍḍhamānaṃ (bj); kākolasaṅghehipi kaḍḍhamānaṃ (pts-vp-pli1)"><i>Kākolasaṅghehi vikassamānaṃ;</i></a><br>
<a><i>Taṃ khajjamānaṃ niraye vasantaṃ,</i></a><br>
<a data-var="senakehi → soṇakehi (sya1ed, sya2ed, mr)"><i>Kākehi gijjhehi ca senakehi;</i></a><br>
<a><i>Sañchinnagattaṃ ruhiraṃ savantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-ref="sc154, pts-vp-pli6.247, ms23J_2639, msdiv1306"><i>Andhaṃtamaṃ tattha na candasūriyā,</i></a><br>
<a><i>Nirayo sadā tumulo ghorarūpo;</i></a><br>
<a><i>Sā neva rattī na divā paññāyati,</i></a><br>
<a><i>Tathāvidhe ko vicare dhanatthiko.</i></a></p>
<p><a data-ref="sc155, ms23J_2640, msdiv1307"><i>Sabalo ca sāmo ca duve suvānā,</i></a><br>
<a><i>Pavaddhakāyā balino mahantā;</i></a><br>
<a><i>Khādanti dantehi ayomayehi,</i></a><br>
<a data-var="paralokapattaṃ → paraloke patantaṃ (sya1ed, sya2ed, mr)"><i>Ito paṇunnaṃ paralokapattaṃ.</i></a></p>
<p><a data-ref="sc156, ms23J_2641, msdiv1308"><i>Taṃ khajjamānaṃ niraye vasantaṃ,</i></a><br>
<a><i>Luddehi vāḷehi aghammigehi ca;</i></a><br>
<a><i>Sañchinnagattaṃ ruhiraṃ savantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-ref="sc157, ms23J_2642, msdiv1309"><i>Usūhi sattīhi ca sunisitāhi,</i></a><br>
<a data-var="paccamittā → paccāmittā (sya1ed, sya2ed); pothayanti (mr)"><i>Hananti vijjhanti ca paccamittā;</i></a><br>
<a><i>Kāḷūpakāḷā nirayamhi ghore,</i></a><br>
<a><i>Pubbe naraṃ dukkaṭakammakāriṃ.</i></a></p>
<p><a data-ref="sc158, ms23J_2643, msdiv1310"><i>Taṃ haññamānaṃ niraye vajantaṃ,</i></a><br>
<a><i>Kucchismiṃ passasmiṃ vipphālitūdaraṃ;</i></a><br>
<a><i>Sañchinnagattaṃ ruhiraṃ savantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-ref="sc159, ms23J_2644, msdiv1311"><i>Sattī usū tomarabhiṇḍivālā,</i></a><br>
<a><i>Vividhāvudhā vassanti tattha devā;</i></a><br>
<a><i>Patanti aṅgāramivaccimanto,</i></a><br>
<a><i>Silāsanī vassati luddakamme.</i></a></p>
<p><a data-ref="sc160, ms23J_2645, msdiv1312"><i>Uṇho ca vāto nirayamhi dussaho,</i></a><br>
<a data-var="labbhati → labhati (sya1ed, sya2ed); seti (mr)"><i>Na tamhi sukhaṃ labbhati ittarampi;</i></a><br>
<a><i>Taṃ taṃ vidhāvantamalenamāturaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-var="Sandhāvamānampi → sandhāvamānaṃ taṃ (bj, pts-vp-pli1)" data-ref="sc161, pts-vp-pli6.249, ms23J_2646, msdiv1313"><i>Sandhāvamānampi rathesu yuttaṃ,</i></a><br>
<a><i>Sajotibhūtaṃ pathaviṃ kamantaṃ;</i></a><br>
<a data-var="sucodayantaṃ → sucodiyantaṃ (bj, pts-vp-pli1)"><i>Patodalaṭṭhīhi sucodayantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-ref="sc162, ms23J_2647, msdiv1314"><i>Tamāruhantaṃ khurasañcitaṃ giriṃ,</i></a><br>
<a><i>Vibhiṃsanaṃ pajjalitaṃ bhayānakaṃ;</i></a><br>
<a><i>Sañchinnagattaṃ ruhiraṃ savantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-ref="sc163, ms23J_2648, msdiv1315"><i>Tamāruhantaṃ pabbatasannikāsaṃ,</i></a><br>
<a><i>Aṅgārarāsiṃ jalitaṃ bhayānakaṃ;</i></a><br>
<a><i>Sudaḍḍhagattaṃ kapaṇaṃ rudantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-ref="sc164, ms23J_2649, msdiv1316"><i>Abbhakūṭasamā uccā,</i></a><br>
<a data-var="kaṇṭakanicitā → kaṇṭakāpacitā (bj, pts-vp-pli1); kaṇṭakāhi citā (sya2ed)"><i>kaṇṭakanicitā dumā;</i></a><br>
<a><i>Ayomayehi tikkhehi,</i></a><br>
<a><i>naralohitapāyibhi.</i></a></p>
<p><a data-ref="sc165, ms23J_2650, msdiv1317"><i>Tamāruhanti nāriyo,</i></a><br>
<a><i>narā ca paradāragū;</i></a><br>
<a><i>Coditā sattihatthehi,</i></a><br>
<a><i>yamaniddesakāribhi.</i></a></p>
<p><a data-ref="sc166, ms23J_2651, msdiv1318"><i>Tamāruhantaṃ nirayaṃ,</i></a><br>
<a><i>simbaliṃ ruhiramakkhitaṃ;</i></a><br>
<a data-var="Vidaḍḍhakāyaṃ → vidaddhakāyaṃ (sya1ed, sya2ed); viduṭṭhakāyaṃ (pts-vp-pli1)"><i>Vidaḍḍhakāyaṃ vitacaṃ,</i></a><br>
<a><i>āturaṃ gāḷhavedanaṃ.</i></a></p>
<p><a data-ref="sc167, ms23J_2652, msdiv1319"><i>Passasantaṃ muhuṃ uṇhaṃ,</i></a><br>
<a><i>pubbakammāparādhikaṃ;</i></a><br>
<a data-var="Dumagge vitacaṃ gattaṃ → dumaggaviṭapaggataṃ (bj); dummagge vitacaṃ gattaṃ (sya1ed, sya2ed); dumagge vitacagattaṃ (pts-vp-pli1)"><i>Dumagge vitacaṃ gattaṃ,</i></a><br>
<a><i>ko taṃ yāceyya taṃ dhanaṃ.</i></a></p>
<p><a data-ref="sc168, pts-vp-pli6.250, ms23J_2653, msdiv1320"><i>Abbhakūṭasamā uccā,</i></a><br>
<a><i>asipattācitā dumā;</i></a><br>
<a><i>Ayomayehi tikkhehi,</i></a><br>
<a><i>naralohitapāyibhi.</i></a></p>
<p><a data-ref="sc169, ms23J_2654, msdiv1321"><i>Tamāruhantaṃ asipattapādapaṃ,</i></a><br>
<a data-var="ca chijjamānaṃ → pabhijjamānaṃ (mr)"><i>Asīhi tikkhehi ca chijjamānaṃ;</i></a><br>
<a><i>Sañchinnagattaṃ ruhiraṃ savantaṃ,</i></a><br>
<a><i>Ko codaye paraloke sahassaṃ.</i></a></p>
<p><a data-ref="sc170, ms23J_2655, msdiv1322"><i>Tato nikkhantamattaṃ taṃ,</i></a><br>
<a data-var="asipattācitā dumā → asipattanirayā dukhā (bj, pts-vp-pli1); asipattanirayā dumā (sya1ed, sya2ed)"><i>asipattācitā dumā;</i></a><br>
<a><i>Sampatitaṃ vetaraṇiṃ,</i></a><br>
<a><i>ko taṃ yāceyya taṃ dhanaṃ.</i></a></p>
<p><a data-var="kharodakā → khārodikā (bj); khārodakā (sya1ed, sya2ed); kharodikā (pts-vp-pli1)" data-ref="sc171, ms23J_2656, msdiv1323"><i>Kharā kharodakā tattā,</i></a><br>
<a><i>duggā vetaraṇī nadī;</i></a><br>
<a><i>Ayopokkharasañchannā,</i></a><br>
<a><i>tikkhā pattehi sandati.</i></a></p>
<p><a data-ref="sc172, ms23J_2657, msdiv1324"><i>Tattha sañchinnagattaṃ taṃ,</i></a><br>
<a><i>vuyhantaṃ ruhiramakkhitaṃ;</i></a><br>
<a><i>Vetaraññe anālambe,</i></a><br>
<a><i>ko taṃ yāceyya taṃ dhanaṃ”.</i></a></p>
<p><a data-ref="sc173, ms23J_2658, msdiv1325"><i>“Vedhāmi rukkho viya chijjamāno,</i></a><br>
<a><i>Disaṃ na jānāmi pamūḷhasañño;</i></a><br>
<a><i>Bhayānutappāmi mahā ca me bhayā,</i></a><br>
<a data-var="kathā → gāthā (bj, sya1ed, sya2ed, pts-vp-pli1)"><i>Sutvāna kathā tava bhāsitā ise.</i></a></p>
<p><a data-ref="sc174, ms23J_2659, msdiv1326"><i>Āditte vārimajjhaṃva,</i></a><br>
<a><i>dīpaṃvoghe mahaṇṇave;</i></a><br>
<a><i>Andhakāreva pajjoto,</i></a><br>
<a><i>tvaṃ nosi saraṇaṃ ise.</i></a></p>
<p><a data-ref="sc175, pts-vp-pli6.251, ms23J_2660, msdiv1327"><i>Atthañca dhammaṃ anusāsa maṃ ise,</i></a><br>
<a><i>Atītamaddhā aparādhitaṃ mayā;</i></a><br>
<a><i>Ācikkha me nārada suddhimaggaṃ,</i></a><br>
<a><i>Yathā ahaṃ no nirayaṃ pateyyaṃ”.</i></a></p>
<p><a data-ref="sc176, ms23J_2661, msdiv1328"><i>“Yathā ahū dhataraṭṭho,</i></a><br>
<a><i>Vessāmitto aṭṭhako yāmataggi;</i></a><br>
<a><i>Usindaro cāpi sivī ca rājā,</i></a><br>
<a><i>Paricārakā samaṇabrāhmaṇānaṃ.</i></a></p>
<p><a data-ref="sc177, ms23J_2662, msdiv1329"><i>Ete caññe ca rājāno,</i></a><br>
<a data-var="saggavisayaṃ → sakkavisayaṃ (bj, pts-vp-pli1)"><i>ye saggavisayaṃ gatā;</i></a><br>
<a><i>Adhammaṃ parivajjetvā,</i></a><br>
<a><i>dhammaṃ cara mahīpati.</i></a></p>
<p><a data-ref="sc178, ms23J_2663, msdiv1330"><i>Annahatthā ca te byamhe,</i></a><br>
<a><i>ghosayantu pure tava;</i></a><br>
<a><i>Ko chāto ko ca tasito,</i></a><br>
<a><i>ko mālaṃ ko vilepanaṃ;</i></a><br>
<a><i>Nānārattānaṃ vatthānaṃ,</i></a><br>
<a><i>ko naggo paridahissati.</i></a></p>
<p><a data-var="chattamāneti → chatta'mādeti (bj, sya1ed, sya2ed, pts-vp-pli1)" data-ref="sc179, ms23J_2664, msdiv1331"><i>Ko panthe chattamāneti,</i></a><br>
<a><i>pādukā ca mudū subhā;</i></a><br>
<a><i>Iti sāyañca pāto ca,</i></a><br>
<a><i>ghosayantu pure tava.</i></a></p>
<p><a data-var="gavāssañca → gavassañca (sya1ed, sya2ed, pts-vp-pli1, csp1ed)" data-ref="sc180, ms23J_2665, msdiv1332"><i>Jiṇṇaṃ posaṃ gavāssañca,</i></a><br>
<a><i>māssu yuñja yathā pure;</i></a><br>
<a><i>Parihārañca dajjāsi,</i></a><br>
<a><i>adhikārakato balī.</i></a></p>
<p><a data-ref="sc181, pts-vp-pli6.252, ms23J_2666, msdiv1333"><i>Kāyo te rathasaññāto,</i></a><br>
<a><i>manosārathiko lahu;</i></a><br>
<a><i>Avihiṃsāsāritakkho,</i></a><br>
<a><i>saṃvibhāgapaṭicchado.</i></a></p>
<p><a data-ref="sc182, ms23J_2667, msdiv1334"><i>Pādasaññamanemiyo,</i></a><br>
<a><i>hatthasaññamapakkharo;</i></a><br>
<a><i>Kucchisaññamanabbhanto,</i></a><br>
<a><i>vācāsaññamakūjano.</i></a></p>
<p><a data-ref="sc183, ms23J_2668, msdiv1335"><i>Saccavākyasamattaṅgo,</i></a><br>
<a><i>apesuññasusaññato;</i></a><br>
<a><i>Girāsakhilanelaṅgo,</i></a><br>
<a><i>mitabhāṇisilesito.</i></a></p>
<p><a data-ref="sc184, ms23J_2669, msdiv1336"><i>Saddhālobhasusaṅkhāro,</i></a><br>
<a><i>nivātañjalikubbaro;</i></a><br>
<a data-var="Athaddhatānatīsāko → atthaddhatānatīsāko (bj, pts-vp-pli1)"><i>Athaddhatānatīsāko,</i></a><br>
<a><i>sīlasaṃvaranandhano.</i></a></p>
<p><a data-ref="sc185, ms23J_2670, msdiv1337"><i>Akkodhanamanugghātī,</i></a><br>
<a><i>dhammapaṇḍarachattako;</i></a><br>
<a><i>Bāhusaccamapālambo,</i></a><br>
<a data-var="ṭhitacittamupādhiyo → ṭhiticittamupādhiyo (sya1ed, sya2ed); dhiticittamupādhiyo (mr)"><i>ṭhitacittamupādhiyo.</i></a></p>
<p><a data-ref="sc186, ms23J_2671, msdiv1338"><i>Kālaññutācittasāro,</i></a><br>
<a><i>vesārajjatidaṇḍako;</i></a><br>
<a data-var="Nivātavuttiyottako → nivātavuttiyottaṅgo (sya1ed, sya2ed, mr)"><i>Nivātavuttiyottako,</i></a><br>
<a><i>anatimānayugo lahu.</i></a></p>
<p><a data-ref="sc187, ms23J_2672, msdiv1339"><i>Alīnacittasanthāro,</i></a><br>
<a><i>vuddhisevī rajohato;</i></a><br>
<a><i>Sati patodo dhīrassa,</i></a><br>
<a><i>dhiti yogo ca rasmiyo.</i></a></p>
<p><a data-var="pathaṃ neti → patha'nveti (bj, pts-vp-pli1)" data-ref="sc188, ms23J_2673, msdiv1340"><i>Mano dantaṃ pathaṃ neti,</i></a><br>
<a><i>samadantehi vāhibhi;</i></a><br>
<a><i>Icchā lobho ca kummaggo,</i></a><br>
<a><i>ujumaggo ca saṃyamo.</i></a></p>
<p><a data-ref="sc189, pts-vp-pli6.253, ms23J_2674, msdiv1341"><i>Rūpe sadde rase gandhe,</i></a><br>
<a><i>vāhanassa padhāvato;</i></a><br>
<a><i>Paññā ākoṭanī rāja,</i></a><br>
<a><i>tattha attāva sārathi.</i></a></p>
<p><a data-ref="sc190, ms23J_2675, msdiv1342"><i>Sace etena yānena,</i></a><br>
<a><i>samacariyā daḷhā dhiti;</i></a><br>
<a><i>Sabbakāmaduho rāja,</i></a><br>
<a><i>na jātu nirayaṃ vaje”.</i></a></p>
<p><a data-ref="sc191, pts-vp-pli6.255, ms23J_2676, msdiv1343"><i>“Alāto devadattosi,</i></a><br>
<a><i>sunāmo āsi bhaddaji;</i></a><br>
<a><i>Vijayo sāriputtosi,</i></a><br>
<a><i>moggallānosi bījako.</i></a></p>
<p><a data-ref="sc192, ms23J_2677, msdiv1344"><i>Sunakkhatto licchaviputto,</i></a><br>
<a><i>guṇo āsi acelako;</i></a><br>
<a><i>Ānando sā rucā āsi,</i></a><br>
<a><i>yā rājānaṃ pasādayi.</i></a></p>
<p><a data-var="Uruvelakassapo → uruveḷakassapo (csp1ed)" data-ref="sc193, ms23J_2678, msdiv1345"><i>Uruvelakassapo rājā,</i></a><br>
<a><i>pāpadiṭṭhi tadā ahu;</i></a><br>
<a><i>Mahābrahmā bodhisatto,</i></a><br>
<a><i>evaṃ dhāretha jātakan”ti.</i></a></p>
</blockquote>
<p class="endsutta"><a data-ref="sc194, ms23J_2679"><i>Mahānāradakassapajātakaṃ aṭṭhamaṃ.</i></a></p>
</article>
</section>
</div>
</body>
</html>
