<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja515">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>5. Sambhavajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.57, ms22J_3397, msdiv138"><i>“Rajjañca paṭipannāsma,</i></a><br>
<a><i>ādhipaccaṃ sucīrata;</i></a><br>
<a><i>Mahattaṃ pattumicchāmi,</i></a><br>
<a><i>vijetuṃ pathaviṃ imaṃ.</i></a></p>
<p><a data-ref="sc2, ms22J_3398, msdiv139"><i>Dhammena no adhammena,</i></a><br>
<a><i>adhammo me na ruccati;</i></a><br>
<a><i>Kiccova dhammo carito,</i></a><br>
<a><i>rañño hoti sucīrata.</i></a></p>
<p><a data-ref="sc3, ms22J_3399, msdiv140"><i>Idha cevāninditā yena,</i></a><br>
<a><i>pecca yena aninditā;</i></a><br>
<a><i>Yasaṃ devamanussesu,</i></a><br>
<a data-var="pappomu → pappemu (bj)"><i>yena pappomu brāhmaṇa.</i></a></p>
<p><a data-ref="sc4, ms22J_3400, msdiv141"><i>Yohaṃ atthañca dhammañca,</i></a><br>
<a><i>kattumicchāmi brāhmaṇa;</i></a><br>
<a><i>Taṃ tvaṃ atthañca dhammañca,</i></a><br>
<a><i>brāhmaṇakkhāhi pucchito”.</i></a></p>
<p><a data-ref="sc5, pts-vp-pli5.58, ms22J_3401, msdiv142"><i>“Nāññatra vidhurā rāja,</i></a><br>
<a><i>etadakkhātumarahati;</i></a><br>
<a><i>Yaṃ tvaṃ atthañca dhammañca,</i></a><br>
<a><i>kattumicchasi khattiya”.</i></a></p>
<p><a data-ref="sc6, ms22J_3402, msdiv143"><i>“Ehi kho pahito gaccha,</i></a><br>
<a><i>vidhurassa upantikaṃ;</i></a><br>
<a data-var="Nikkhañcimaṃ → nikkhaṃ ratta (bj); nikkhamimaṃ (pts-vp-pli1)"><i>Nikkhañcimaṃ suvaṇṇassa,</i></a><br>
<a><i>haraṃ gaccha sucīrata;</i></a><br>
<a><i>Abhihāraṃ imaṃ dajjā,</i></a><br>
<a><i>atthadhammānusiṭṭhiyā”.</i></a></p>
<p><a data-ref="sc7, pts-vp-pli5.59, ms22J_3403, msdiv144"><i>Svādhippāgā bhāradvājo,</i></a><br>
<a><i>vidhurassa upantikaṃ;</i></a><br>
<a><i>Tamaddasa mahābrahmā,</i></a><br>
<a><i>asamānaṃ sake ghare.</i></a></p>
<p><a data-ref="sc8, ms22J_3404, msdiv145"><i>“Raññohaṃ pahito dūto,</i></a><br>
<a><i>korabyassa yasassino;</i></a><br>
<a><i>‘Atthaṃ dhammañca pucchesi’,</i></a><br>
<a><i>iccabravi yudhiṭṭhilo;</i></a><br>
<a><i>Taṃ tvaṃ atthañca dhammañca,</i></a><br>
<a><i>vidhurakkhāhi pucchito”.</i></a></p>
<p><a data-ref="sc9, pts-vp-pli5.60, ms22J_3405, msdiv146"><i>“Gaṅgaṃ me pidahissanti,</i></a><br>
<a><i>na taṃ sakkomi brāhmaṇa;</i></a><br>
<a><i>Apidhetuṃ mahāsindhuṃ,</i></a><br>
<a><i>taṃ kathaṃ so bhavissati;</i></a><br>
<a><i>Na te sakkomi akkhātuṃ,</i></a><br>
<a><i>atthaṃ dhammañca pucchito.</i></a></p>
<p><a data-ref="sc10, ms22J_3406, msdiv147"><i>Bhadrakāro ca me putto,</i></a><br>
<a><i>oraso mama atrajo;</i></a><br>
<a><i>Taṃ tvaṃ atthañca dhammañca,</i></a><br>
<a><i>gantvā pucchassu brāhmaṇa”.</i></a></p>
<p><a data-ref="sc11, ms22J_3407, msdiv148"><i>Svādhippāgā bhāradvājo,</i></a><br>
<a data-var="bhadrakārassupantikaṃ → bhadrakārassa santikaṃ (bj, sya1ed, sya2ed)"><i>bhadrakārassupantikaṃ;</i></a><br>
<a><i>Tamaddasa mahābrahmā,</i></a><br>
<a><i>nisinnaṃ samhi vesmani.</i></a></p>
<p><a data-ref="sc12, pts-vp-pli5.61, ms22J_3408, msdiv149"><i>“Raññohaṃ pahito dūto,</i></a><br>
<a><i>korabyassa yasassino;</i></a><br>
<a><i>‘Atthaṃ dhammañca pucchesi’,</i></a><br>
<a><i>iccabravi yudhiṭṭhilo;</i></a><br>
<a><i>Taṃ tvaṃ atthañca dhammañca,</i></a><br>
<a data-var="pabrūhi → bravīhi (bj, pts-vp-pli1)"><i>bhadrakāra pabrūhi me”.</i></a></p>
<p><a data-var="Maṃsakājaṃ → maṃsakācaṃ (pts-vp-pli1)" data-ref="sc13, ms22J_3409, msdiv150"><i>“Maṃsakājaṃ avahāya,</i></a><br>
<a><i>godhaṃ anupatāmahaṃ;</i></a><br>
<a><i>Na te sakkomi akkhātuṃ,</i></a><br>
<a><i>atthaṃ dhammañca pucchito.</i></a></p>
<p><a data-var="Sañcayo → sañjayo (bj, sya1ed, sya2ed, pts-vp-pli1)" data-ref="sc14, ms22J_3410, msdiv151"><i>Sañcayo nāma me bhātā,</i></a><br>
<a><i>kaniṭṭho me sucīrata;</i></a><br>
<a><i>Taṃ tvaṃ atthañca dhammañca,</i></a><br>
<a><i>gantvā pucchassu brāhmaṇa”.</i></a></p>
<p><a data-ref="sc15, ms22J_3411, msdiv152"><i>Svādhippāgā bhāradvājo,</i></a><br>
<a><i>sañcayassa upantikaṃ;</i></a><br>
<a><i>Tamaddasa mahābrahmā,</i></a><br>
<a data-var="vesmani → parisati (sya1ed, sya2ed); parīsati (pts-vp-pli1)"><i>nisinnaṃ samhi vesmani.</i></a></p>
<p><a data-ref="sc16, ms22J_3412, msdiv153"><i>“Raññohaṃ pahito dūto,</i></a><br>
<a><i>korabyassa yasassino;</i></a><br>
<a><i>‘Atthaṃ dhammañca pucchesi’,</i></a><br>
<a><i>iccabravi yudhiṭṭhilo;</i></a><br>
<a><i>Taṃ tvaṃ atthañca dhammañca,</i></a><br>
<a><i>sañcayakkhāhi pucchito”.</i></a></p>
<p><a data-var="gilate → gilatī (bj); gilati (pts-vp-pli1)" data-ref="sc17, pts-vp-pli5.62, ms22J_3413, msdiv154"><i>“Sadā maṃ gilate maccu,</i></a><br>
<a><i>sāyaṃ pāto sucīrata;</i></a><br>
<a><i>Na te sakkomi akkhātuṃ,</i></a><br>
<a><i>atthaṃ dhammañca pucchito.</i></a></p>
<p><a data-ref="sc18, ms22J_3414, msdiv155"><i>Sambhavo nāma me bhātā,</i></a><br>
<a><i>kaniṭṭho me sucīrata;</i></a><br>
<a><i>Taṃ tvaṃ atthañca dhammañca,</i></a><br>
<a><i>gantvā pucchassu brāhmaṇa”.</i></a></p>
<p><a data-ref="sc19, ms22J_3415, msdiv156"><i>“Abbhuto vata bho dhammo,</i></a><br>
<a><i>nāyaṃ asmāka ruccati;</i></a><br>
<a><i>Tayo janā pitāputtā,</i></a><br>
<a><i>te su paññāya no vidū.</i></a></p>
<p><a data-ref="sc20, ms22J_3416, msdiv157"><i>Na taṃ sakkotha akkhātuṃ,</i></a><br>
<a><i>atthaṃ dhammañca pucchitā;</i></a><br>
<a><i>Kathaṃ nu daharo jaññā,</i></a><br>
<a><i>atthaṃ dhammañca pucchito”.</i></a></p>
<p><a data-var="uññāsi → maññāsi (sya1ed, sya2ed, mr)" data-ref="sc21, pts-vp-pli5.63, ms22J_3417, msdiv158"><i>“Mā naṃ daharoti uññāsi,</i></a><br>
<a><i>apucchitvāna sambhavaṃ;</i></a><br>
<a><i>Pucchitvā sambhavaṃ jaññā,</i></a><br>
<a><i>atthaṃ dhammañca brāhmaṇa.</i></a></p>
<p><a data-ref="sc22, ms22J_3418, msdiv159"><i>Yathāpi cando vimalo,</i></a><br>
<a><i>gacchaṃ ākāsadhātuyā;</i></a><br>
<a><i>Sabbe tārāgaṇe loke,</i></a><br>
<a><i>ābhāya atirocati.</i></a></p>
<p><a data-ref="sc23, ms22J_3419, msdiv160"><i>Evampi daharūpeto,</i></a><br>
<a><i>paññāyogena sambhavo;</i></a><br>
<a><i>Mā naṃ daharoti uññāsi,</i></a><br>
<a><i>apucchitvāna sambhavaṃ;</i></a><br>
<a><i>Pucchitvā sambhavaṃ jaññā,</i></a><br>
<a><i>atthaṃ dhammañca brāhmaṇa.</i></a></p>
<p><a data-ref="sc24, ms22J_3420, msdiv161"><i>Yathāpi rammako māso,</i></a><br>
<a><i>gimhānaṃ hoti brāhmaṇa;</i></a><br>
<a><i>Atevaññehi māsehi,</i></a><br>
<a><i>dumapupphehi sobhati.</i></a></p>
<p><a data-ref="sc25, ms22J_3421, msdiv162"><i>Evampi daharūpeto,</i></a><br>
<a><i>paññāyogena sambhavo;</i></a><br>
<a><i>Mā naṃ daharoti uññāsi,</i></a><br>
<a><i>apucchitvāna sambhavaṃ;</i></a><br>
<a><i>Pucchitvā sambhavaṃ jaññā,</i></a><br>
<a><i>atthaṃ dhammañca brāhmaṇa.</i></a></p>
<p><a data-ref="sc26, ms22J_3422, msdiv163"><i>Yathāpi himavā brahme,</i></a><br>
<a><i>pabbato gandhamādano;</i></a><br>
<a><i>Nānārukkhehi sañchanno,</i></a><br>
<a><i>mahābhūtagaṇālayo;</i></a><br>
<a><i>Osadhehi ca dibbehi,</i></a><br>
<a><i>disā bhāti pavāti ca.</i></a></p>
<p><a data-ref="sc27, ms22J_3423, msdiv164"><i>Evampi daharūpeto,</i></a><br>
<a><i>paññāyogena sambhavo;</i></a><br>
<a><i>Mā naṃ daharoti uññāsi,</i></a><br>
<a><i>apucchitvāna sambhavaṃ;</i></a><br>
<a><i>Pucchitvā sambhavaṃ jaññā,</i></a><br>
<a><i>atthaṃ dhammañca brāhmaṇa.</i></a></p>
<p><a data-ref="sc28, ms22J_3424, msdiv165"><i>Yathāpi pāvako brahme,</i></a><br>
<a><i>accimālī yasassimā;</i></a><br>
<a data-var="vane gacche → caraṃ kacche (pts-vp-pli1)"><i>Jalamāno vane gacche,</i></a><br>
<a><i>analo kaṇhavattanī.</i></a></p>
<p><a data-ref="sc29, ms22J_3425, msdiv166"><i>Ghatāsano dhūmaketu,</i></a><br>
<a><i>uttamāhevanandaho;</i></a><br>
<a data-var="Nisīthe → nissive (sya1ed, sya2ed); nisive (mr)"><i>Nisīthe pabbataggasmiṃ,</i></a><br>
<a data-var="pahūtedho → bahutejo (sya1ed, sya2ed, mr)"><i>pahūtedho virocati.</i></a></p>
<p><a data-ref="sc30, ms22J_3426, msdiv167"><i>Evampi daharūpeto,</i></a><br>
<a><i>paññāyogena sambhavo;</i></a><br>
<a><i>Mā naṃ daharoti uññāsi,</i></a><br>
<a><i>apucchitvāna sambhavaṃ;</i></a><br>
<a><i>Pucchitvā sambhavaṃ jaññā,</i></a><br>
<a><i>atthaṃ dhammañca brāhmaṇa.</i></a></p>
<p><a data-ref="sc31, ms22J_3427, msdiv168"><i>Javena bhadraṃ jānanti,</i></a><br>
<a data-var="balībaddañca → balivaddañca (bj, pts-vp-pli1); balibaddhañca (sya1ed, sya2ed)"><i>balībaddañca vāhiye;</i></a><br>
<a><i>Dohena dhenuṃ jānanti,</i></a><br>
<a><i>bhāsamānañca paṇḍitaṃ.</i></a></p>
<p><a data-ref="sc32, ms22J_3428, msdiv169"><i>Evampi daharūpeto,</i></a><br>
<a><i>paññāyogena sambhavo;</i></a><br>
<a><i>Mā naṃ daharoti uññāsi,</i></a><br>
<a><i>apucchitvāna sambhavaṃ;</i></a><br>
<a><i>Pucchitvā sambhavaṃ jaññā,</i></a><br>
<a><i>atthaṃ dhammañca brāhmaṇa”.</i></a></p>
<p><a data-ref="sc33, pts-vp-pli5.65, ms22J_3429, msdiv170"><i>Svādhippāgā bhāradvājo,</i></a><br>
<a><i>sambhavassa upantikaṃ;</i></a><br>
<a><i>Tamaddasa mahābrahmā,</i></a><br>
<a><i>kīḷamānaṃ bahīpure.</i></a></p>
<p><a data-ref="sc34, ms22J_3430, msdiv171"><i>“Raññohaṃ pahito dūto,</i></a><br>
<a><i>korabyassa yasassino;</i></a><br>
<a><i>‘Atthaṃ dhammañca pucchesi’,</i></a><br>
<a><i>iccabravi yudhiṭṭhilo;</i></a><br>
<a><i>Taṃ tvaṃ atthañca dhammañca,</i></a><br>
<a><i>sambhavakkhāhi pucchito”.</i></a></p>
<p><a data-ref="sc35, ms22J_3431, msdiv172"><i>“Taggha te ahamakkhissaṃ,</i></a><br>
<a><i>yathāpi kusalo tathā;</i></a><br>
<a><i>Rājā ca kho taṃ jānāti,</i></a><br>
<a><i>yadi kāhati vā na vā.</i></a></p>
<p><a data-ref="sc36, pts-vp-pli5.66, ms22J_3432, msdiv173"><i>‘Ajja suve’ti saṃseyya,</i></a><br>
<a><i>raññā puṭṭho sucīrata;</i></a><br>
<a><i>Mā katvā avasī rājā,</i></a><br>
<a><i>atthe jāte yudhiṭṭhilo.</i></a></p>
<p><a data-ref="sc37, ms22J_3433, msdiv174"><i>Ajjhattaññeva saṃseyya,</i></a><br>
<a><i>raññā puṭṭho sucīrata;</i></a><br>
<a><i>Kummaggaṃ na niveseyya,</i></a><br>
<a data-var="acetaso → acetano (mr)"><i>yathā mūḷho acetaso.</i></a></p>
<p><a data-ref="sc38, ms22J_3434, msdiv175"><i>Attānaṃ nātivatteyya,</i></a><br>
<a><i>adhammaṃ na samācare;</i></a><br>
<a><i>Atitthe nappatāreyya,</i></a><br>
<a><i>anatthe na yuto siyā.</i></a></p>
<p><a data-ref="sc39, ms22J_3435, msdiv176"><i>Yo ca etāni ṭhānāni,</i></a><br>
<a><i>kattuṃ jānāti khattiyo;</i></a><br>
<a><i>Sadā so vaḍḍhate rājā,</i></a><br>
<a><i>sukkapakkheva candimā.</i></a></p>
<p><a data-ref="sc40, ms22J_3436, msdiv177"><i>Ñātīnañca piyo hoti,</i></a><br>
<a><i>mittesu ca virocati;</i></a><br>
<a><i>Kāyassa bhedā sappañño,</i></a><br>
<a><i>saggaṃ so upapajjatī”ti.</i></a></p>
</blockquote>
<p class="endsutta"><a data-ref="sc41, ms22J_3437"><i>Sambhavajātakaṃ pañcamaṃ.</i></a></p>
</article>
</section>
</div>
</body>
</html>
