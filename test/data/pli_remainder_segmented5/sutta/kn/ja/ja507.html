<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja507">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>11. Mahāpalobhanajātaka</i></a></h1>
</div>
<blockquote class="gatha">
<p><a data-ref="sc1, ms22J_3146, msdiv284"><i>Brahmalokā cavitvāna,</i></a><br>
<a><i>devaputto mahiddhiko;</i></a><br>
<a><i>Rañño putto udapādi,</i></a><br>
<a><i>sabbakāmasamiddhisu.</i></a></p>
<p><a data-ref="sc2, ms22J_3147, msdiv285"><i>Kāmā vā kāmasaññā vā,</i></a><br>
<a><i>brahmaloke na vijjati;</i></a><br>
<a data-var="Svāssu → yvāssa (bj)"><i>Svāssu tāyeva saññāya,</i></a><br>
<a><i>kāmehi vijigucchatha.</i></a></p>
<p><a data-ref="sc3, ms22J_3148, msdiv286"><i>Tassa cantepure āsi,</i></a><br>
<a><i>jhānāgāraṃ sumāpitaṃ;</i></a><br>
<a data-var="paṭisallīno → patasallīno (bj); patisallīno (pts-vp-pli1); paṭisallāno (mr)"><i>So tattha paṭisallīno,</i></a><br>
<a><i>eko rahasi jhāyatha.</i></a></p>
<p><a data-ref="sc4, ms22J_3149, msdiv287"><i>Sa rājā paridevesi,</i></a><br>
<a><i>puttasokena aṭṭito;</i></a><br>
<a><i>“Ekaputto cayaṃ mayhaṃ,</i></a><br>
<a><i>na ca kāmāni bhuñjati.</i></a></p>
<p><a data-var="khvettha → khettha (bj, pts-vp-pli1)" data-ref="sc5, ms22J_3150, msdiv288"><i>Ko nu khvettha upāyo so,</i></a><br>
<a><i>ko vā jānāti kiñcanaṃ;</i></a><br>
<a data-var="Yo → ko (bj, pts-vp-pli1)"><i>Yo me puttaṃ palobheyya,</i></a><br>
<a><i>yathā kāmāni patthaye”.</i></a></p>
<p><a data-ref="sc6, ms22J_3151, msdiv289"><i>Ahu kumārī tattheva,</i></a><br>
<a><i>vaṇṇarūpasamāhitā;</i></a><br>
<a><i>Kusalā naccagītassa,</i></a><br>
<a><i>vādite ca padakkhiṇā.</i></a></p>
<p><a data-ref="sc7, ms22J_3152, msdiv290"><i>Sā tattha upasaṅkamma,</i></a><br>
<a><i>rājānaṃ etadabravi;</i></a><br>
<a><i>“Ahaṃ kho naṃ palobheyyaṃ,</i></a><br>
<a><i>sace bhattā bhavissati”.</i></a></p>
<p><a data-ref="sc8, pts-vp-pli4.470, ms22J_3153, msdiv291"><i>Taṃ tathāvādiniṃ rājā,</i></a><br>
<a><i>kumāriṃ etadabravi;</i></a><br>
<a><i>“Tvaññeva naṃ palobhehi,</i></a><br>
<a><i>tava bhattā bhavissati”.</i></a></p>
<p><a data-ref="sc9, ms22J_3154, msdiv292"><i>Sā ca antepuraṃ gantvā,</i></a><br>
<a><i>bahuṃ kāmupasaṃhitaṃ;</i></a><br>
<a><i>Hadayaṅgamā pemanīyā,</i></a><br>
<a><i>citrā gāthā abhāsatha.</i></a></p>
<p><a data-ref="sc10, ms22J_3155, msdiv293"><i>Tassā ca gāyamānāya,</i></a><br>
<a><i>saddaṃ sutvāna nāriyā;</i></a><br>
<a><i>Kāmacchandassa uppajji,</i></a><br>
<a><i>janaṃ so paripucchatha.</i></a></p>
<p><a data-ref="sc11, ms22J_3156, msdiv294"><i>“Kasseso saddo ko vā so,</i></a><br>
<a><i>bhaṇati uccāvacaṃ bahuṃ;</i></a><br>
<a><i>Hadayaṅgamaṃ pemanīyaṃ,</i></a><br>
<a data-var="aho → atho (bj, pts-vp-pli1)"><i>aho kaṇṇasukhaṃ mama”.</i></a></p>
<p><a data-ref="sc12, ms22J_3157, msdiv295"><i>“Esā kho pamadā deva,</i></a><br>
<a data-var="anappikā → anappakā (mr)"><i>khiḍḍā esā anappikā;</i></a><br>
<a><i>Sace tvaṃ kāme bhuñjeyya,</i></a><br>
<a><i>bhiyyo bhiyyo chādeyyu taṃ”.</i></a></p>
<p><a data-var="āgacchatorena → āgaccha corena (pts-vp-pli1); āgacchatorenaṃ (mr)" data-ref="sc13, ms22J_3158, msdiv296"><i>“Iṅgha āgacchatorena,</i></a><br>
<a><i>avidūramhi gāyatu;</i></a><br>
<a><i>Assamassa samīpamhi,</i></a><br>
<a><i>santike mayhaṃ gāyatu”.</i></a></p>
<p><a data-ref="sc14, ms22J_3159, msdiv297"><i>Tirokuṭṭamhi gāyitvā,</i></a><br>
<a><i>jhānāgāramhi pāvisi;</i></a><br>
<a data-var="Bandhi naṃ → bhandhituṃ (sya1ed, sya2ed, mr)"><i>Bandhi naṃ anupubbena,</i></a><br>
<a><i>āraññamiva kuñjaraṃ.</i></a></p>
<p><a data-var="Tassa → tassā (sya1ed, sya2ed)" data-ref="sc15, ms22J_3160, msdiv298"><i>Tassa kāmarasaṃ ñatvā,</i></a><br>
<a><i>issādhammo ajāyatha;</i></a><br>
<a><i>“Ahameva kāme bhuñjeyyaṃ,</i></a><br>
<a><i>mā añño puriso ahu”.</i></a></p>
<p><a data-ref="sc16, ms22J_3161, msdiv299"><i>Tato asiṃ gahetvāna,</i></a><br>
<a><i>purise hantuṃ upakkami;</i></a><br>
<a><i>“Ahameveko bhuñjissaṃ,</i></a><br>
<a><i>mā añño puriso siyā”.</i></a></p>
<p><a data-ref="sc17, pts-vp-pli4.471, ms22J_3162, msdiv300"><i>Tato jānapadā sabbe,</i></a><br>
<a><i>vikkandiṃsu samāgatā;</i></a><br>
<a><i>“Putto tyāyaṃ mahārāja,</i></a><br>
<a><i>janaṃ heṭhetyadūsakaṃ”.</i></a></p>
<p><a data-var="vivāhesi → nivāhesi (sya1ed, sya2ed); vihāhesi (pts-vp-pli1)" data-ref="sc18, ms22J_3163, msdiv301"><i>Tañca rājā vivāhesi,</i></a><br>
<a data-var="raṭṭhā ca → raṭṭhāto (bj, pts-vp-pli1); raṭṭhato (mr)"><i>samhā raṭṭhā ca khattiyo;</i></a><br>
<a><i>“Yāvatā vijitaṃ mayhaṃ,</i></a><br>
<a data-var="vatthabba → vattabba (bj, pts-vp-pli1)"><i>na te vatthabba tāvade”.</i></a></p>
<p><a data-ref="sc19, ms22J_3164, msdiv302"><i>Tato so bhariyamādāya,</i></a><br>
<a><i>samuddaṃ upasaṅkami;</i></a><br>
<a><i>Paṇṇasālaṃ karitvāna,</i></a><br>
<a><i>vanamuñchāya pāvisi.</i></a></p>
<p><a data-ref="sc20, ms22J_3165, msdiv303"><i>Athettha isi māgacchi,</i></a><br>
<a><i>samuddaṃ uparūpari;</i></a><br>
<a><i>So tassa gehaṃ pāvekkhi,</i></a><br>
<a><i>bhattakāle upaṭṭhite.</i></a></p>
<p><a data-ref="sc21, ms22J_3166, msdiv304"><i>Tañca bhariyā palobhesi,</i></a><br>
<a><i>passa yāva sudāruṇaṃ;</i></a><br>
<a><i>Cuto so brahmacariyamhā,</i></a><br>
<a><i>iddhiyā parihāyatha.</i></a></p>
<p><a data-ref="sc22, ms22J_3167, msdiv305"><i>Rājaputto ca uñchāto,</i></a><br>
<a><i>vanamūlaphalaṃ bahuṃ;</i></a><br>
<a data-var="kājena → kācena (pts-vp-pli1)"><i>Sāyaṃ kājena ādāya,</i></a><br>
<a><i>assamaṃ upasaṅkami.</i></a></p>
<p><a data-ref="sc23, ms22J_3168, msdiv306"><i>Isī ca khattiyaṃ disvā,</i></a><br>
<a><i>samuddaṃ upasaṅkami;</i></a><br>
<a><i>“Vehāyasaṃ gamissan”ti,</i></a><br>
<a><i>sīdate so mahaṇṇave.</i></a></p>
<p><a data-ref="sc24, ms22J_3169, msdiv307"><i>Khattiyo ca isiṃ disvā,</i></a><br>
<a><i>sīdamānaṃ mahaṇṇave;</i></a><br>
<a><i>Tasseva anukampāya,</i></a><br>
<a><i>imā gāthā abhāsatha.</i></a></p>
<p><a data-ref="sc25, ms22J_3170, msdiv308"><i>“Abhijjamāne vārismiṃ,</i></a><br>
<a><i>sayaṃ āgamma iddhiyā;</i></a><br>
<a><i>Missībhāvitthiyā gantvā,</i></a><br>
<a><i>saṃsīdasi mahaṇṇave.</i></a></p>
<p><a data-ref="sc26, ms22J_3171, msdiv309"><i>Āvaṭṭanī mahāmāyā,</i></a><br>
<a><i>brahmacariyavikopanā;</i></a><br>
<a><i>Sīdanti naṃ viditvāna,</i></a><br>
<a><i>ārakā parivajjaye.</i></a></p>
<p><a data-ref="sc27, ms22J_3172, msdiv310"><i>Analā mudusambhāsā,</i></a><br>
<a><i>duppūrā tā nadīsamā;</i></a><br>
<a><i>Sīdanti naṃ viditvāna,</i></a><br>
<a><i>ārakā parivajjaye.</i></a></p>
<p><a data-ref="sc28, ms22J_3173, msdiv311"><i>Yaṃ etā upasevanti,</i></a><br>
<a><i>chandasā vā dhanena vā;</i></a><br>
<a><i>Jātavedova saṃ ṭhānaṃ,</i></a><br>
<a><i>khippaṃ anudahanti naṃ”.</i></a></p>
<p><a data-ref="sc29, ms22J_3174, msdiv312"><i>Khattiyassa vaco sutvā,</i></a><br>
<a><i>isissa nibbidā ahu;</i></a><br>
<a><i>Laddhā porāṇakaṃ maggaṃ,</i></a><br>
<a><i>gacchate so vihāyasaṃ.</i></a></p>
<p><a data-ref="sc30, ms22J_3175, msdiv313"><i>Khattiyo ca isiṃ disvā,</i></a><br>
<a><i>gacchamānaṃ vihāyasaṃ;</i></a><br>
<a><i>Saṃvegaṃ alabhī dhīro,</i></a><br>
<a><i>pabbajjaṃ samarocayi.</i></a></p>
<p><a data-ref="sc31, ms22J_3176, msdiv314"><i>Tato so pabbajitvāna,</i></a><br>
<a><i>kāmarāgaṃ virājayi;</i></a><br>
<a><i>Kāmarāgaṃ virājetvā,</i></a><br>
<a><i>brahmalokūpago ahūti.</i></a></p>
</blockquote>
<p class="endsutta"><a data-ref="sc32, ms22J_3177"><i>Mahāpalobhanajātakaṃ ekādasamaṃ.</i></a></p>
</article>
</section>
</div>
</body>
</html>
