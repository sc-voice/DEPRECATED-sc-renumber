<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja489">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>6. Surucijātaka</i></a></h1>
</div>
<blockquote class="gatha">
<p><a data-var="surucino → rucino (bj, sya1ed, sya2ed, pts-vp-pli1)" data-ref="sc1, pts-vp-pli4.319, ms22J_2654, msdiv102"><i>“Mahesī surucino bhariyā,</i></a><br>
<a><i>Ānītā paṭhamaṃ ahaṃ;</i></a><br>
<a><i>Dasa vassasahassāni,</i></a><br>
<a><i>Yaṃ maṃ surucimānayi.</i></a></p>
<p><a data-ref="sc2, ms22J_2655, msdiv103"><i>Sāhaṃ brāhmaṇa rājānaṃ,</i></a><br>
<a><i>vedehaṃ mithilaggahaṃ;</i></a><br>
<a><i>Nābhijānāmi kāyena,</i></a><br>
<a><i>vācāya uda cetasā;</i></a><br>
<a data-var="atimaññittha → atimaññittho (bj); atimaññitā (?)"><i>Suruciṃ atimaññittha,</i></a><br>
<a data-var="āvi → āviṃ (pts-vp-pli1)"><i>āvi vā yadi vā raho.</i></a></p>
<p><a data-ref="sc3, pts-vp-pli4.320, ms22J_2656, msdiv104"><i>Etena saccavajjena,</i></a><br>
<a><i>putto uppajjataṃ ise;</i></a><br>
<a><i>Musā me bhaṇamānāya,</i></a><br>
<a><i>muddhā phalatu sattadhā. (1)</i></a></p>
<p><a data-ref="sc4, ms22J_2657, msdiv105"><i>Bhattu mama sassu mātā,</i></a><br>
<a><i>pitā cāpi ca sassuro;</i></a><br>
<a><i>Te maṃ brahme vinetāro,</i></a><br>
<a><i>yāva aṭṭhaṃsu jīvitaṃ.</i></a></p>
<p><a data-ref="sc5, ms22J_2658, msdiv106"><i>Sāhaṃ ahiṃsāratinī,</i></a><br>
<a data-var="kāmasā → kāmaso (bj) | dhammacārinī → dhammacāriṇī (bj)"><i>kāmasā dhammacārinī;</i></a><br>
<a><i>Sakkaccaṃ te upaṭṭhāsiṃ,</i></a><br>
<a><i>rattindivamatanditā.</i></a></p>
<p><a data-ref="sc6, ms22J_2659, msdiv107"><i>Etena saccavajjena,</i></a><br>
<a><i>putto uppajjataṃ ise;</i></a><br>
<a><i>Musā me bhaṇamānāya,</i></a><br>
<a><i>muddhā phalatu sattadhā. (2)</i></a></p>
<p><a data-ref="sc7, ms22J_2660, msdiv108"><i>Soḷasitthisahassāni,</i></a><br>
<a><i>sahabhariyāni brāhmaṇa;</i></a><br>
<a><i>Tāsu issā vā kodho vā,</i></a><br>
<a><i>nāhu mayhaṃ kudācanaṃ.</i></a></p>
<p><a data-ref="sc8, ms22J_2661, msdiv109"><i>Hitena tāsaṃ nandāmi,</i></a><br>
<a><i>na ca me kāci appiyā;</i></a><br>
<a><i>Attānaṃvānukampāmi,</i></a><br>
<a><i>sadā sabbā sapattiyo.</i></a></p>
<p><a data-ref="sc9, ms22J_2662, msdiv110"><i>Etena saccavajjena,</i></a><br>
<a><i>putto uppajjataṃ ise;</i></a><br>
<a><i>Musā me bhaṇamānāya,</i></a><br>
<a><i>muddhā phalatu sattadhā. (3)</i></a></p>
<p><a data-var="pesse → pose (sya1ed, sya2ed, mr)" data-ref="sc10, ms22J_2663, msdiv111"><i>Dāse kammakare pesse,</i></a><br>
<a><i>ye caññe anujīvino;</i></a><br>
<a data-var="Pesemi → posemi (bj, sya1ed, sya2ed, pts-vp-pli1)"><i>Pesemi sahadhammena,</i></a><br>
<a><i>sadā pamuditindriyā.</i></a></p>
<p><a data-ref="sc11, ms22J_2664, msdiv112"><i>Etena saccavajjena,</i></a><br>
<a><i>putto uppajjataṃ ise;</i></a><br>
<a><i>Musā me bhaṇamānāya,</i></a><br>
<a><i>muddhā phalatu sattadhā. (4)</i></a></p>
<p><a data-ref="sc12, ms22J_2665, msdiv113"><i>Samaṇe brāhmaṇe cāpi,</i></a><br>
<a><i>aññe cāpi vanibbake;</i></a><br>
<a><i>Tappemi annapānena,</i></a><br>
<a><i>sadā payatapāṇinī.</i></a></p>
<p><a data-ref="sc13, ms22J_2666, msdiv114"><i>Etena saccavajjena,</i></a><br>
<a><i>putto uppajjataṃ ise;</i></a><br>
<a><i>Musā me bhaṇamānāya,</i></a><br>
<a><i>muddhā phalatu sattadhā. (5)</i></a></p>
<p><a data-var="Cātuddasiṃ → cātuddasi (bj) | pañcaddasiṃ → paṇṇarasi (bj); pañcadasiṃ (sya1ed, sya2ed); pannarasiṃ (pts-vp-pli1)" data-ref="sc14, ms22J_2667, msdiv115"><i>Cātuddasiṃ pañcaddasiṃ,</i></a><br>
<a data-var="aṭṭhamī → aṭṭhami (bj); aṭṭhamiṃ (pts-vp-pli1)"><i>Yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a data-var="Aṭṭhaṅgasusamāgataṃ → aṭṭhaṅgasusamāhitaṃ (sabbattha)"><i>Aṭṭhaṅgasusamāgataṃ;</i></a><br>
<a data-var="upavasāmi → upavasiṃ (mr)"><i>Uposathaṃ upavasāmi,</i></a><br>
<a><i>Sadā sīlesu saṃvutā.</i></a></p>
<p><a data-ref="sc15, ms22J_2668, msdiv116"><i>Etena saccavajjena,</i></a><br>
<a><i>putto uppajjataṃ ise;</i></a><br>
<a><i>Musā me bhaṇamānāya,</i></a><br>
<a><i>muddhā phalatu sattadhā”. (6)</i></a></p>
<p><a data-ref="sc16, pts-vp-pli4.321, ms22J_2669, msdiv117"><i>“Sabbeva te dhammaguṇā,</i></a><br>
<a><i>rājaputti yasassini;</i></a><br>
<a><i>Saṃvijjanti tayi bhadde,</i></a><br>
<a><i>ye tvaṃ kittesi attani.</i></a></p>
<p><a data-ref="sc17, ms22J_2670, msdiv118"><i>Khattiyo jātisampanno,</i></a><br>
<a><i>abhijāto yasassimā;</i></a><br>
<a><i>Dhammarājā videhānaṃ,</i></a><br>
<a data-var="tava → tavaṃ (bj, pts-vp-pli1)"><i>putto uppajjate tava”.</i></a></p>
<p><a data-var="Dummī → rummī (bj, pts-vp-pli1); dummi (sya1ed, sya2ed)" data-ref="sc18, ms22J_2671, msdiv119"><i>“Dummī rajojalladharo,</i></a><br>
<a><i>aghe vehāyasaṃ ṭhito;</i></a><br>
<a><i>Manuññaṃ bhāsase vācaṃ,</i></a><br>
<a><i>yaṃ mayhaṃ hadayaṅgamaṃ.</i></a></p>
<p><a data-ref="sc19, ms22J_2672, msdiv120"><i>Devatānusi saggamhā,</i></a><br>
<a data-var="vāsi → vāpi (sya1ed, sya2ed); cāpi (mr)"><i>isi vāsi mahiddhiko;</i></a><br>
<a><i>Ko vāsi tvaṃ anuppatto,</i></a><br>
<a><i>attānaṃ me pavedaya”.</i></a></p>
<p><a data-ref="sc20, ms22J_2673, msdiv121"><i>“Yaṃ devasaṅghā vandanti,</i></a><br>
<a><i>sudhammāyaṃ samāgatā;</i></a><br>
<a><i>Sohaṃ sakko sahassakkho,</i></a><br>
<a><i>āgatosmi tavantike.</i></a></p>
<p><a data-var="Itthiyo → itthiyā (pts-vp-pli1)" data-ref="sc21, ms22J_2674, msdiv122"><i>Itthiyo jīvalokasmiṃ,</i></a><br>
<a data-var="hoti → honti (bj, sya1ed, sya2ed)"><i>yā hoti samacārinī;</i></a><br>
<a><i>Medhāvinī sīlavatī,</i></a><br>
<a><i>sassudevā patibbatā.</i></a></p>
<p><a data-ref="sc22, ms22J_2675, msdiv123"><i>Tādisāya sumedhāya,</i></a><br>
<a><i>sucikammāya nāriyā;</i></a><br>
<a><i>Devā dassanamāyanti,</i></a><br>
<a><i>mānusiyā amānusā.</i></a></p>
<p><a data-ref="sc23, ms22J_2676, msdiv124"><i>Tvañca bhadde suciṇṇena,</i></a><br>
<a><i>pubbe sucaritena ca;</i></a><br>
<a><i>Idha rājakule jātā,</i></a><br>
<a><i>sabbakāmasamiddhinī.</i></a></p>
<p><a data-ref="sc24, ms22J_2677, msdiv125"><i>Ayañca te rājaputti,</i></a><br>
<a><i>ubhayattha kaṭaggaho;</i></a><br>
<a><i>Devalokūpapattī ca,</i></a><br>
<a><i>kittī ca idha jīvite.</i></a></p>
<p><a data-ref="sc25, ms22J_2678, msdiv126"><i>Ciraṃ sumedhe sukhinī,</i></a><br>
<a><i>dhammamattani pālaya;</i></a><br>
<a><i>Esāhaṃ tidivaṃ yāmi,</i></a><br>
<a><i>piyaṃ me tava dassanan”ti.</i></a></p>
</blockquote>
<p class="endsutta"><a data-ref="sc26, ms22J_2679"><i>Surucijātakaṃ chaṭṭhaṃ.</i></a></p>
</article>
</section>
</div>
</body>
</html>
