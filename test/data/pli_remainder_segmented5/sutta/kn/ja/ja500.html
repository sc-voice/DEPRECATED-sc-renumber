<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja500">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>4. Sirīmantajātaka</i></a></h1>
</div>
<blockquote class="gatha">
<p><a data-ref="sc1, ms22J_2938, msdiv83"><i>“Paññāyupetaṃ siriyā vihīnaṃ,</i></a><br>
<a><i>Yasassinaṃ vāpi apetapaññaṃ;</i></a><br>
<a><i>Pucchāmi taṃ senaka etamatthaṃ,</i></a><br>
<a><i>Kamettha seyyo kusalā vadanti”.</i></a></p>
<p><a data-ref="sc2, ms22J_2939, msdiv84"><i>“Dhīrā ca bālā ca have janinda,</i></a><br>
<a><i>Sippūpapannā ca asippino ca;</i></a><br>
<a><i>Sujātimantopi ajātimassa,</i></a><br>
<a data-var="pesakarā → pessakarā (bj, pts-vp-pli1)"><i>Yasassino pesakarā bhavanti;</i></a><br>
<a><i>Etampi disvāna ahaṃ vadāmi,</i></a><br>
<a data-var="sirīmāva → sirimāva (bj, sya1ed, sya2ed, pts-vp-pli1)"><i>Pañño nihīno sirīmāva seyyo”.</i></a></p>
<p><a data-ref="sc3, ms22J_2940, msdiv85"><i>“Tuvampi pucchāmi anomapañña,</i></a><br>
<a><i>Mahosadha kevaladhammadassi;</i></a><br>
<a><i>Bālaṃ yasassiṃ paṇḍitaṃ appabhogaṃ,</i></a><br>
<a><i>Kamettha seyyo kusalā vadanti”.</i></a></p>
<p><a data-var="kammāni karoti bālo → karonti bālā (sya1ed, sya2ed, mr)" data-ref="sc4, ms22J_2941, msdiv86"><i>“Pāpāni kammāni karoti bālo,</i></a><br>
<a data-var="Idhameva → idameva (bj, sya1ed, sya2ed, Ma-aka); imameva (mr) | maññamāno → maññamānā (sya1ed, sya2ed, mr)"><i>Idhameva seyyo iti maññamāno;</i></a><br>
<a><i>Idhalokadassī paralokamadassī,</i></a><br>
<a><i>Ubhayattha bālo kalimaggahesi;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo”.</i></a></p>
<p><a data-ref="sc5, ms22J_2942, msdiv87"><i>“Na sippametaṃ vidadhāti bhogaṃ,</i></a><br>
<a data-var="Na bandhuvā → na bandhavā (bj, sya1ed, sya2ed, mr) | na sarīravaṇṇo yo → na sarīrāvakāso (bj, sya1ed, sya2ed, pts-vp-pli1)"><i>Na bandhuvā na sarīravaṇṇo yo;</i></a><br>
<a><i>Passeḷamūgaṃ sukhamedhamānaṃ,</i></a><br>
<a data-var="goravindaṃ → gorimandaṃ (bj, pts-vp-pli1)"><i>Sirī hi naṃ bhajate goravindaṃ;</i></a><br>
<a><i>Etampi disvāna ahaṃ vadāmi,</i></a><br>
<a><i>Pañño nihīno sirīmāva seyyo”.</i></a></p>
<p><a data-ref="sc6, ms22J_2943, msdiv88"><i>“Laddhā sukhaṃ majjati appapañño,</i></a><br>
<a><i>Dukkhena phuṭṭhopi pamohameti;</i></a><br>
<a><i>Āgantunā dukkhasukhena phuṭṭho,</i></a><br>
<a><i>Pavedhati vāricarova ghamme;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo”.</i></a></p>
<p><a data-ref="sc7, ms22J_2944, msdiv89"><i>“Dumaṃ yathā sāduphalaṃ araññe,</i></a><br>
<a data-var="samabhisaranti → sambhi caranti (bj); samabhicaranti (pts-vp-pli1)"><i>Samantato samabhisaranti pakkhī;</i></a><br>
<a><i>Evampi aḍḍhaṃ sadhanaṃ sabhogaṃ,</i></a><br>
<a><i>Bahujjano bhajati atthahetu;</i></a><br>
<a><i>Etampi disvāna ahaṃ vadāmi,</i></a><br>
<a><i>Pañño nihīno sirīmāva seyyo”.</i></a></p>
<p><a data-ref="sc8, ms22J_2945, msdiv90"><i>“Na sādhu balavā bālo,</i></a><br>
<a><i>Sāhasā vindate dhanaṃ;</i></a><br>
<a><i>Kandantametaṃ dummedhaṃ,</i></a><br>
<a><i>Kaḍḍhanti nirayaṃ bhusaṃ;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo”.</i></a></p>
<p><a data-ref="sc9, pts-vp-pli6.359, ms22J_2946, msdiv91"><i>“Yā kāci najjo gaṅgamabhissavanti,</i></a><br>
<a><i>Sabbāva tā nāmagottaṃ jahanti;</i></a><br>
<a><i>Gaṅgā samuddaṃ paṭipajjamānā,</i></a><br>
<a data-var="iddhiṃ paññopi loke → iddhiparo hi loke (bj, sya1ed, sya2ed); iddhiparo hi loko (pts-vp-pli1)"><i>Na khāyate iddhiṃ paññopi loke;</i></a><br>
<a><i>Etampi disvāna ahaṃ vadāmi,</i></a><br>
<a><i>Pañño nihīno sirīmāva seyyo”.</i></a></p>
<p><a data-ref="sc10, ms22J_2947, msdiv92"><i>“Yametamakkhā udadhiṃ mahantaṃ,</i></a><br>
<a><i>Savanti najjo sabbakālamasaṅkhyaṃ;</i></a><br>
<a><i>So sāgaro niccamuḷāravego,</i></a><br>
<a><i>Velaṃ na acceti mahāsamuddo.</i></a></p>
<p><a data-ref="sc11, ms22J_2948, msdiv93"><i>Evampi bālassa pajappitāni,</i></a><br>
<a><i>Paññaṃ na acceti sirī kadāci;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo”.</i></a></p>
<p><a data-ref="sc12, ms22J_2949, msdiv94"><i>“Asaññato cepi paresamatthaṃ,</i></a><br>
<a data-var="sandhānagato → santhānagato (bj); saṇṭhānagato (sya1ed, sya2ed, pts-vp-pli1)"><i>Bhaṇāti sandhānagato yasassī;</i></a><br>
<a><i>Tasseva taṃ rūhati ñātimajjhe,</i></a><br>
<a data-var="hi naṃ → sirihīnaṃ (bj, mr); sirīhīnaṃ (sya1ed, sya2ed, pts-vp-pli1) | na paññā → na paññaṃ (sya1ed, sya2ed, mr)"><i>Sirī hi naṃ kārayate na paññā;</i></a><br>
<a><i>Etampi disvāna ahaṃ vadāmi,</i></a><br>
<a><i>Pañño nihīno sirīmāva seyyo”.</i></a></p>
<p><a data-ref="sc13, ms22J_2950, msdiv95"><i>“Parassa vā attano vāpi hetu,</i></a><br>
<a><i>Bālo musā bhāsati appapañño;</i></a><br>
<a><i>So nindito hoti sabhāya majjhe,</i></a><br>
<a data-var="Pacchāpi → peccāpi (bj); peccampi (pts-vp-pli1)"><i>Pacchāpi so duggatigāmī hoti;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo”.</i></a></p>
<p><a data-ref="sc14, ms22J_2951, msdiv96"><i>“Atthampi ce bhāsati bhūripañño,</i></a><br>
<a data-var="Anāḷhiyo → anāḷiyo (sya1ed, sya2ed); anālayo (pts-vp-pli1)"><i>Anāḷhiyo appadhano daliddo;</i></a><br>
<a><i>Na tassa taṃ rūhati ñātimajjhe,</i></a><br>
<a><i>Sirī ca paññāṇavato na hoti;</i></a><br>
<a><i>Etampi disvāna ahaṃ vadāmi,</i></a><br>
<a><i>Pañño nihīno sirīmāva seyyo”.</i></a></p>
<p><a data-ref="sc15, ms22J_2952, msdiv97"><i>“Parassa vā attano vāpi hetu,</i></a><br>
<a><i>Na bhāsati alikaṃ bhūripañño;</i></a><br>
<a><i>So pūjito hoti sabhāya majjhe,</i></a><br>
<a><i>Pacchāpi so suggatigāmī hoti;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo”.</i></a></p>
<p><a data-ref="sc16, ms22J_2953, msdiv98"><i>“Hatthī gavassā maṇikuṇḍalā ca,</i></a><br>
<a><i>Thiyo ca iddhesu kulesu jātā;</i></a><br>
<a><i>Sabbāva tā upabhogā bhavanti,</i></a><br>
<a><i>Iddhassa posassa aniddhimanto;</i></a><br>
<a><i>Etampi disvāna ahaṃ vadāmi,</i></a><br>
<a><i>Pañño nihīno sirīmāva seyyo”.</i></a></p>
<p><a data-ref="sc17, ms22J_2954, msdiv99"><i>“Asaṃvihitakammantaṃ,</i></a><br>
<a><i>Bālaṃ dummedhamantinaṃ;</i></a><br>
<a><i>Sirī jahati dummedhaṃ,</i></a><br>
<a><i>Jiṇṇaṃva urago tacaṃ;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo”.</i></a></p>
<p><a data-ref="sc18, ms22J_2955, msdiv100"><i>“Pañca paṇḍitā mayaṃ bhaddante,</i></a><br>
<a><i>Sabbe pañjalikā upaṭṭhitā;</i></a><br>
<a><i>Tvaṃ no abhibhuyya issarosi,</i></a><br>
<a><i>Sakkova bhūtapati devarājā;</i></a><br>
<a><i>Etampi disvāna ahaṃ vadāmi,</i></a><br>
<a><i>Pañño nihīno sirīmāva seyyo”.</i></a></p>
<p><a data-ref="sc19, ms22J_2956, msdiv101"><i>“Dāsova paññassa yasassi bālo,</i></a><br>
<a><i>Atthesu jātesu tathāvidhesu;</i></a><br>
<a><i>Yaṃ paṇḍito nipuṇaṃ saṃvidheti,</i></a><br>
<a><i>Sammohamāpajjati tattha bālo;</i></a><br>
<a><i>Etampi disvāna ahaṃ vadāmi,</i></a><br>
<a><i>Paññova seyyo na yasassi bālo.</i></a></p>
<p><a data-ref="sc20, ms22J_2957, msdiv102"><i>Addhā hi paññāva sataṃ pasatthā,</i></a><br>
<a><i>Kantā sirī bhogaratā manussā;</i></a><br>
<a><i>Ñāṇañca buddhānamatulyarūpaṃ,</i></a><br>
<a><i>Paññaṃ na acceti sirī kadāci”.</i></a></p>
<p><a data-ref="sc21, ms22J_2958, msdiv103"><i>“Yaṃ taṃ apucchimha akittayī no,</i></a><br>
<a><i>Mahosadha kevaladhammadassī;</i></a><br>
<a><i>Gavaṃ sahassaṃ usabhañca nāgaṃ,</i></a><br>
<a><i>Ājaññayutte ca rathe dasa ime;</i></a><br>
<a><i>Pañhassa veyyākaraṇena tuṭṭho,</i></a><br>
<a><i>Dadāmi te gāmavarāni soḷasā”ti.</i></a></p>
</blockquote>
<p class="endsutta"><a data-var="Sirīmantajātakaṃ → sirimandajātakaṃ (bj, sya1ed, sya2ed, pts-vp-pli1)" data-ref="sc22, ms22J_2959"><i>Sirīmantajātakaṃ catutthaṃ.</i></a></p>
</article>
</section>
</div>
</body>
</html>
