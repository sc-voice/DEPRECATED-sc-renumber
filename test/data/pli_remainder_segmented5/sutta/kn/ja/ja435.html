<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja435">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>9. Haliddirāgajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.524, ms22J_1866, msdiv78"><i>“Sutitikkhaṃ araññamhi,</i></a><br>
<a><i>pantamhi sayanāsane;</i></a><br>
<a><i>Ye ca gāme titikkhanti,</i></a><br>
<a><i>te uḷāratarā tayā”.</i></a></p>
<p><a data-ref="sc2, ms22J_1867, msdiv79"><i>“Araññā gāmamāgamma,</i></a><br>
<a><i>kiṃsīlaṃ kiṃvataṃ ahaṃ;</i></a><br>
<a><i>Purisaṃ tāta seveyyaṃ,</i></a><br>
<a><i>taṃ me akkhāhi pucchito”.</i></a></p>
<p><a data-var="te → yo taṃ (sya1ed, sya2ed)" data-ref="sc3, ms22J_1868, msdiv80"><i>“Yo te vissāsaye tāta,</i></a><br>
<a><i>vissāsañca khameyya te;</i></a><br>
<a><i>Sussūsī ca titikkhī ca,</i></a><br>
<a><i>taṃ bhajehi ito gato.</i></a></p>
<p><a data-ref="sc4, ms22J_1869, msdiv81"><i>Yassa kāyena vācāya,</i></a><br>
<a><i>manasā natthi dukkaṭaṃ;</i></a><br>
<a><i>Urasīva patiṭṭhāya,</i></a><br>
<a><i>taṃ bhajehi ito gato.</i></a></p>
<p><a data-ref="sc5, ms22J_1870, msdiv82"><i>Yo ca dhammena carati,</i></a><br>
<a><i>carantopi na maññati;</i></a><br>
<a><i>Visuddhakāriṃ sappaññaṃ,</i></a><br>
<a><i>taṃ bhajehi ito gato.</i></a></p>
<p><a data-ref="sc6, ms22J_1871, msdiv83"><i>Haliddirāgaṃ kapicittaṃ,</i></a><br>
<a><i>purisaṃ rāgavirāginaṃ;</i></a><br>
<a><i>Tādisaṃ tāta mā sevi,</i></a><br>
<a><i>nimmanussampi ce siyā.</i></a></p>
<p><a data-ref="sc7, ms22J_1872, msdiv84"><i>Āsīvisaṃva kupitaṃ,</i></a><br>
<a><i>mīḷhalittaṃ mahāpathaṃ;</i></a><br>
<a><i>Ārakā parivajjehi,</i></a><br>
<a><i>yānīva visamaṃ pathaṃ.</i></a></p>
<p><a data-ref="sc8, pts-vp-pli3.526, ms22J_1873, msdiv85"><i>Anatthā tāta vaḍḍhanti,</i></a><br>
<a><i>bālaṃ accupasevato;</i></a><br>
<a data-var="saṃgacchi → saṅgañchi (bj, pts-vp-pli1)"><i>Māssu bālena saṃgacchi,</i></a><br>
<a><i>amitteneva sabbadā.</i></a></p>
<p><a data-ref="sc9, ms22J_1874, msdiv86"><i>Taṃ tāhaṃ tāta yācāmi,</i></a><br>
<a><i>karassu vacanaṃ mama;</i></a><br>
<a data-var="saṃgacchi → saṅgañchi (bj, pts-vp-pli1)"><i>Māssu bālena saṃgacchi,</i></a><br>
<a><i>dukkho bālehi saṅgamo”ti.</i></a></p>
</blockquote>
<p class="endsutta"><a data-var="Haliddirāgajātakaṃ → haḷiddirāgajātakaṃ (bj); haliddarāgajātakaṃ (sya1ed, sya2ed)" data-ref="sc10, ms22J_1875"><i>Haliddirāgajātakaṃ navamaṃ.</i></a></p>
</article>
</section>
</div>
</body>
</html>
