<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja501">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>5. Rohaṇamigajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.415, ms22J_2960, msdiv104"><i>“Ete yūthā patiyanti,</i></a><br>
<a data-var="maraṇassa → maraṇā (sya1ed, sya2ed, pts-vp-pli1); maraṇa (mr)"><i>bhītā maraṇassa cittaka;</i></a><br>
<a><i>Gaccha tuvampi mākaṅkhi,</i></a><br>
<a><i>jīvissanti tayā saha”.</i></a></p>
<p><a data-var="rohaṇa → rohanta (bj, pts-vp-pli1); rohana (sya1ed, sya2ed)" data-ref="sc2, ms22J_2961, msdiv105"><i>“Nāhaṃ rohaṇa gacchāmi,</i></a><br>
<a><i>hadayaṃ me avakassati;</i></a><br>
<a><i>Na taṃ ahaṃ jahissāmi,</i></a><br>
<a><i>idha hissāmi jīvitaṃ”.</i></a></p>
<p><a data-ref="sc3, ms22J_2962, msdiv106"><i>“Te hi nūna marissanti,</i></a><br>
<a><i>andhā apariṇāyakā;</i></a><br>
<a><i>Gaccha tuvampi mākaṅkhi,</i></a><br>
<a><i>jīvissanti tayā saha”.</i></a></p>
<p><a data-ref="sc4, ms22J_2963, msdiv107"><i>“Nāhaṃ rohaṇa gacchāmi,</i></a><br>
<a><i>hadayaṃ me avakassati;</i></a><br>
<a data-var="baddhaṃ → bandhaṃ (sya1ed, sya2ed, mr)"><i>Na taṃ baddhaṃ jahissāmi,</i></a><br>
<a><i>idha hissāmi jīvitaṃ”.</i></a></p>
<p><a data-ref="sc5, pts-vp-pli4.416, ms22J_2964, msdiv108"><i>“Gaccha bhīru palāyassu,</i></a><br>
<a><i>kūṭe baddhosmi āyase;</i></a><br>
<a><i>Gaccha tuvampi mākaṅkhi,</i></a><br>
<a><i>jīvissanti tayā saha”.</i></a></p>
<p><a data-ref="sc6, ms22J_2965, msdiv109"><i>“Nāhaṃ rohaṇa gacchāmi,</i></a><br>
<a><i>hadayaṃ me avakassati;</i></a><br>
<a><i>Na taṃ ahaṃ jahissāmi,</i></a><br>
<a><i>idha hissāmi jīvitaṃ”.</i></a></p>
<p><a data-ref="sc7, ms22J_2966, msdiv110"><i>“Te hi nūna marissanti,</i></a><br>
<a><i>andhā apariṇāyakā;</i></a><br>
<a><i>Gaccha tuvampi mākaṅkhi,</i></a><br>
<a><i>jīvissanti tayā saha”.</i></a></p>
<p><a data-ref="sc8, ms22J_2967, msdiv111"><i>“Nāhaṃ rohaṇa gacchāmi,</i></a><br>
<a><i>hadayaṃ me avakassati;</i></a><br>
<a><i>Na taṃ baddhaṃ jahissāmi,</i></a><br>
<a><i>idha hissāmi jīvitaṃ”.</i></a></p>
<p><a data-ref="sc9, ms22J_2968, msdiv112"><i>“Ayaṃ so luddako eti,</i></a><br>
<a data-var="luddarūpo → ruddarūpo (bj, pts-vp-pli1)"><i>luddarūpo sahāvudho;</i></a><br>
<a><i>Yo no vadhissati ajja,</i></a><br>
<a data-var="api → mapi (bj, sya1ed, sya2ed, pts-vp-pli1)"><i>usunā sattiyā api”.</i></a></p>
<p><a data-ref="sc10, pts-vp-pli4.417, ms22J_2969, msdiv113"><i>“Sā muhuttaṃ palāyitvā,</i></a><br>
<a data-var="bhayaṭṭā → bhayaṭṭhā (pts-vp-pli1)"><i>bhayaṭṭā bhayatajjitā;</i></a><br>
<a><i>Sudukkaraṃ akarā bhīru,</i></a><br>
<a><i>maraṇāyūpanivattatha”.</i></a></p>
<p><a data-ref="sc11, ms22J_2970, msdiv114"><i>“Kiṃ nu teme migā honti,</i></a><br>
<a><i>muttā baddhaṃ upāsare;</i></a><br>
<a><i>Na taṃ cajitumicchanti,</i></a><br>
<a><i>jīvitassapi kāraṇā”.</i></a></p>
<p><a data-ref="sc12, ms22J_2971, msdiv115"><i>“Bhātaro honti me ludda,</i></a><br>
<a><i>sodariyā ekamātukā;</i></a><br>
<a><i>Na maṃ cajitumicchanti,</i></a><br>
<a><i>jīvitassapi kāraṇā”.</i></a></p>
<p><a data-ref="sc13, ms22J_2972, msdiv116"><i>“Te hi nūna marissanti,</i></a><br>
<a><i>andhā apariṇāyakā;</i></a><br>
<a><i>Pañcannaṃ jīvitaṃ dehi,</i></a><br>
<a><i>bhātaraṃ muñca luddaka”.</i></a></p>
<p><a data-ref="sc14, pts-vp-pli4.418, ms22J_2973, msdiv117"><i>“So vo ahaṃ pamokkhāmi,</i></a><br>
<a><i>mātāpettibharaṃ migaṃ;</i></a><br>
<a><i>Nandantu mātāpitaro,</i></a><br>
<a><i>muttaṃ disvā mahāmigaṃ”.</i></a></p>
<p><a data-ref="sc15, ms22J_2974, msdiv118"><i>“Evaṃ luddaka nandassu,</i></a><br>
<a><i>saha sabbehi ñātibhi;</i></a><br>
<a><i>Yathāhamajja nandāmi,</i></a><br>
<a><i>muttaṃ disvā mahāmigaṃ”.</i></a></p>
<p><a data-var="Kathaṃ tvaṃ pamokkho → kathaṃ pamokkho (bj, pts-vp-pli1); kathaṃ te pamokkho (?)" data-ref="sc16, pts-vp-pli4.419, ms22J_2975, msdiv119"><i>“Kathaṃ tvaṃ pamokkho āsi,</i></a><br>
<a><i>Upanītasmi jīvite;</i></a><br>
<a><i>Kathaṃ putta amocesi,</i></a><br>
<a><i>Kūṭapāsamha luddako”.</i></a></p>
<p><a data-ref="sc17, ms22J_2976, msdiv120"><i>“Bhaṇaṃ kaṇṇasukhaṃ vācaṃ,</i></a><br>
<a><i>hadayaṅgaṃ hadayassitaṃ;</i></a><br>
<a><i>Subhāsitāhi vācāhi,</i></a><br>
<a><i>cittako maṃ amocayi.</i></a></p>
<p><a data-ref="sc18, ms22J_2977, msdiv121"><i>Bhaṇaṃ kaṇṇasukhaṃ vācaṃ,</i></a><br>
<a><i>hadayaṅgaṃ hadayassitaṃ;</i></a><br>
<a><i>Subhāsitāhi vācāhi,</i></a><br>
<a><i>sutanā maṃ amocayi.</i></a></p>
<p><a data-ref="sc19, pts-vp-pli4.420, ms22J_2978, msdiv122"><i>Sutvā kaṇṇasukhaṃ vācaṃ,</i></a><br>
<a><i>hadayaṅgaṃ hadayassitaṃ;</i></a><br>
<a><i>Subhāsitāni sutvāna,</i></a><br>
<a><i>luddako maṃ amocayi”.</i></a></p>
<p><a data-ref="sc20, ms22J_2979, msdiv123"><i>“Evaṃ ānandito hotu,</i></a><br>
<a><i>saha dārehi luddako;</i></a><br>
<a><i>Yathā mayajja nandāma,</i></a><br>
<a><i>disvā rohaṇamāgataṃ”.</i></a></p>
<p><a data-var="avaca → avacā (bj, pts-vp-pli1)" data-ref="sc21, ms22J_2980, msdiv124"><i>“Nanu tvaṃ avaca ludda,</i></a><br>
<a><i>‘migacammāni āhariṃ’;</i></a><br>
<a><i>Atha kena nu vaṇṇena,</i></a><br>
<a><i>migacammāni nāhari”.</i></a></p>
<p><a data-ref="sc22, ms22J_2981, msdiv125"><i>“Āgamā ceva hatthatthaṃ,</i></a><br>
<a><i>kūṭapāsañca so migo;</i></a><br>
<a data-var="Abajjhi taṃ → abajjhi tañca (bj, pts-vp-pli1); abajjhi ta (sya2ed)"><i>Abajjhi taṃ migarājaṃ,</i></a><br>
<a><i>tañca muttā upāsare.</i></a></p>
<p><a data-ref="sc23, ms22J_2982, msdiv126"><i>Tassa me ahu saṃvego,</i></a><br>
<a><i>abbhuto lomahaṃsano;</i></a><br>
<a><i>Imañcāhaṃ migaṃ haññe,</i></a><br>
<a><i>ajja hissāmi jīvitaṃ”.</i></a></p>
<p><a data-ref="sc24, ms22J_2983, msdiv127"><i>“Kīdisā te migā ludda,</i></a><br>
<a><i>kīdisā dhammikā migā;</i></a><br>
<a><i>Kathaṃvaṇṇā kathaṃsīlā,</i></a><br>
<a><i>bāḷhaṃ kho ne pasaṃsasi”.</i></a></p>
<p><a data-ref="sc25, pts-vp-pli4.421, ms22J_2984, msdiv128"><i>“Odātasiṅgā sucivālā,</i></a><br>
<a><i>jātarūpatacūpamā;</i></a><br>
<a><i>Pādā lohitakā tesaṃ,</i></a><br>
<a><i>añjitakkhā manoramā”.</i></a></p>
<p><a data-ref="sc26, ms22J_2985, msdiv129"><i>“Edisā te migā deva,</i></a><br>
<a><i>edisā dhammikā migā;</i></a><br>
<a><i>Mātāpettibharā deva,</i></a><br>
<a data-var="abhihārituṃ → abhihārayuṃ (si); abhihārayiṃ (sya1ed, sya2ed); abhihārayaṃ (pts-vp-pli1)"><i>na te so abhihārituṃ”.</i></a></p>
<p><a data-ref="sc27, pts-vp-pli4.422, ms22J_2986, msdiv130"><i>“Dammi nikkhasataṃ ludda,</i></a><br>
<a><i>thūlañca maṇikuṇḍalaṃ;</i></a><br>
<a data-var="Catussadañca → catuddasañca (bj); caturassañca (sya1ed, sya2ed, mr)"><i>Catussadañca pallaṅkaṃ,</i></a><br>
<a data-var="umāpupphasarinnibhaṃ → ummāpupphasirinibhaṃ (bj); ummāpupphasirinnibhaṃ (sya1ed, sya2ed, pts-vp-pli1, mr)"><i>umāpupphasarinnibhaṃ.</i></a></p>
<p><a data-ref="sc28, ms22J_2987, msdiv131"><i>Dve ca sādisiyo bhariyā,</i></a><br>
<a><i>usabhañca gavaṃ sataṃ;</i></a><br>
<a><i>Dhammena rajjaṃ kāressaṃ,</i></a><br>
<a><i>bahukāro mesi luddaka.</i></a></p>
<p><a data-var="Kasivāṇijjā → kasī vaṇijjā (bj, pts-vp-pli1); kasivaṇijjā (sya1ed, sya2ed)" data-ref="sc29, ms22J_2988, msdiv132"><i>Kasivāṇijjā iṇadānaṃ,</i></a><br>
<a><i>uñchācariyā ca luddaka;</i></a><br>
<a><i>Etena dāraṃ posehi,</i></a><br>
<a data-var="akarī punāti → akarā punanti (bj, pts-vp-pli1)"><i>mā pāpaṃ akarī punāti”.</i></a></p>
</blockquote>
<p class="endsutta"><a data-var="Rohaṇamigajātakaṃ → rohantamigajātakaṃ (bj, pts-vp-pli1); rohanamigajātakaṃ (sya1ed, sya2ed)" data-ref="sc30, ms22J_2989"><i>Rohaṇamigajātakaṃ pañcamaṃ.</i></a></p>
</article>
</section>
</div>
</body>
</html>
