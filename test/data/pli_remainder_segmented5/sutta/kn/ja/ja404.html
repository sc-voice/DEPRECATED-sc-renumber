<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja404">
<article>
<div class="hgroup">
<p class="division"><a><i>Jātaka</i></a></p>
<p><a><i>Sattakanipāta</i></a></p>
<p><a><i>Kukkuvagga</i></a></p>
<h1><a><i>9. Kapijātaka</i></a></h1>
</div>
<blockquote class="gatha">
<p><a data-ref="sc1, ms22J_1553, msdiv61"><i>“Yattha verī nivasati,</i></a><br>
<a><i>na vase tattha paṇḍito;</i></a><br>
<a><i>Ekarattaṃ dirattaṃ vā,</i></a><br>
<a><i>dukkhaṃ vasati verisu.</i></a></p>
<p><a data-ref="sc2, ms22J_1554, msdiv62"><i>Diso ve lahucittassa,</i></a><br>
<a><i>posassānuvidhīyato;</i></a><br>
<a><i>Ekassa kapino hetu,</i></a><br>
<a><i>yūthassa anayo kato.</i></a></p>
<p><a data-var="Bālova → bālo ca (bj, sya1ed, sya2ed, pts-vp-pli1)" data-ref="sc3, ms22J_1555, msdiv63"><i>Bālova paṇḍitamānī,</i></a><br>
<a><i>yūthassa parihārako;</i></a><br>
<a><i>Sacittassa vasaṃ gantvā,</i></a><br>
<a data-var="sayethāyaṃ → passethāyaṃ (mr)"><i>sayethāyaṃ yathā kapi.</i></a></p>
<p><a data-ref="sc4, ms22J_1556, msdiv64"><i>Na sādhu balavā bālo,</i></a><br>
<a><i>yūthassa parihārako;</i></a><br>
<a><i>Ahito bhavati ñātīnaṃ,</i></a><br>
<a data-var="cetako → ceṭako (mr)"><i>sakuṇānaṃva cetako.</i></a></p>
<p><a data-ref="sc5, ms22J_1557, msdiv65"><i>Dhīrova balavā sādhu,</i></a><br>
<a><i>yūthassa parihārako;</i></a><br>
<a><i>Hito bhavati ñātīnaṃ,</i></a><br>
<a><i>tidasānaṃva vāsavo.</i></a></p>
<p><a data-ref="sc6, ms22J_1558, msdiv66"><i>Yo ca sīlañca paññañca,</i></a><br>
<a><i>sutañcattani passati;</i></a><br>
<a><i>Ubhinnamatthaṃ carati,</i></a><br>
<a><i>attano ca parassa ca.</i></a></p>
<p><a data-ref="sc7, ms22J_1559, msdiv67"><i>Tasmā tuleyya mattānaṃ,</i></a><br>
<a data-var="sīlapaññāsutāmiva → sīlaṃ paññaṃ sutaṃpiva (sya1ed, sya2ed)"><i>sīlapaññāsutāmiva;</i></a><br>
<a><i>Gaṇaṃ vā parihare dhīro,</i></a><br>
<a><i>eko vāpi paribbaje”ti.</i></a></p>
</blockquote>
<p class="endsutta"><a data-ref="sc8, ms22J_1560"><i>Kapijātakaṃ navamaṃ.</i></a></p>
</article>
</section>
</div>
</body>
</html>
