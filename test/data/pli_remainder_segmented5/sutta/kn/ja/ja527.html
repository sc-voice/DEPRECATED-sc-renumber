<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja527">
<article>
<div class="hgroup">
<p class="division"><a><i>Jātaka</i></a></p>
<p><a><i>Paṇṇāsanipāta</i></a></p>
<p><a><i>Niḷinikāvagga</i></a></p>
<h1><a data-var="2 Ummādantījātaka → ummadantījātaka (pts-vp-pli1)"><i>2 Ummādantījātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.213, ms23J_312, msdiv57"><i>“Nivesanaṃ kassa nudaṃ sunanda,</i></a><br>
<a><i>Pākārena paṇḍumayena guttaṃ;</i></a><br>
<a><i>Kā dissati aggisikhāva dūre,</i></a><br>
<a data-var="Vehāyasaṃ → vehāsayaṃ (bj, pts-vp-pli1)"><i>Vehāyasaṃ pabbataggeva acci.</i></a></p>
<p><a data-var="nvayaṃ → nayaṃ (bj, pts-vp-pli1); nvāyaṃ (sya1ed, sya2ed)" data-ref="sc2, ms23J_313, msdiv58"><i>Dhītā nvayaṃ kassa sunanda hoti,</i></a><br>
<a data-var="nvayaṃ → nayaṃ (bj, pts-vp-pli1); nvāyaṃ (sya1ed, sya2ed)"><i>Suṇisā nvayaṃ kassa athopi bhariyā;</i></a><br>
<a><i>Akkhāhi me khippamidheva puṭṭho,</i></a><br>
<a><i>Avāvaṭā yadi vā atthi bhattā”.</i></a></p>
<p><a data-ref="sc3, pts-vp-pli5.214, ms23J_314, msdiv59"><i>“Ahañhi jānāmi janinda etaṃ,</i></a><br>
<a><i>Matyā ca petyā ca athopi assā;</i></a><br>
<a><i>Taveva so puriso bhūmipāla,</i></a><br>
<a><i>Rattindivaṃ appamatto tavatthe.</i></a></p>
<p><a data-var="suvaḍḍhito → subāḷhiko (pts-vp-pli1)" data-ref="sc4, ms23J_315, msdiv60"><i>Iddho ca phīto ca suvaḍḍhito ca,</i></a><br>
<a><i>Amacco ca te aññataro janinda;</i></a><br>
<a data-var="bhariyābhipārakassa → bhariyā ahipārakassa (bj, pts-vp-pli1); bhariyā abhipārakassa (sya1ed, sya2ed); bhariyā abhipādakassa (mr)"><i>Tassesā bhariyābhipārakassa,</i></a><br>
<a data-var="Ummādantī → ummādanti (bj); ummādantīti (sya1ed, sya2ed, mr); ummadantī (pts-vp-pli1)"><i>Ummādantī nāmadheyyena rāja”.</i></a></p>
<p><a data-ref="sc5, ms23J_316, msdiv61"><i>“Ambho ambho nāmamidaṃ imissā,</i></a><br>
<a><i>Matyā ca petyā ca kataṃ susādhu;</i></a><br>
<a data-var="Tadā → tathā (bj, sya1ed, sya2ed, pts-vp-pli1)"><i>Tadā hi mayhaṃ avalokayantī,</i></a><br>
<a><i>Ummattakaṃ ummadantī akāsi.</i></a></p>
<p><a data-var="puṇṇamāse → puṇṇamāye (mr)" data-ref="sc6, pts-vp-pli5.215, ms23J_317, msdiv62"><i>Yā puṇṇamāse migamandalocanā,</i></a><br>
<a><i>Upāvisi puṇḍarīkattacaṅgī;</i></a><br>
<a><i>Dve puṇṇamāyo tadahū amaññahaṃ,</i></a><br>
<a><i>Disvāna pārāvatarattavāsiniṃ.</i></a></p>
<p><a data-ref="sc7, ms23J_318, msdiv63"><i>Aḷārapamhehi subhehi vaggubhi,</i></a><br>
<a><i>Palobhayantī maṃ yadā udikkhati;</i></a><br>
<a><i>Vijambhamānā harateva me mano,</i></a><br>
<a><i>Jātā vane kimpurisīva pabbate.</i></a></p>
<p><a data-ref="sc8, ms23J_319, msdiv64"><i>Tadā hi brahatī sāmā,</i></a><br>
<a><i>āmuttamaṇikuṇḍalā;</i></a><br>
<a><i>Ekaccavasanā nārī,</i></a><br>
<a><i>migī bhantāvudikkhati.</i></a></p>
<p><a data-ref="sc9, ms23J_320, msdiv65"><i>Kadāssu maṃ tambanakhā sulomā,</i></a><br>
<a><i>Bāhāmudū candanasāralittā;</i></a><br>
<a><i>Vaṭṭaṅgulī sannatadhīrakuttiyā,</i></a><br>
<a><i>Nārī upaññissati sīsato subhā.</i></a></p>
<p><a data-ref="sc10, ms23J_321, msdiv66"><i>Kadāssu maṃ kañcanajāluracchadā,</i></a><br>
<a><i>Dhītā tirīṭissa vilaggamajjhā;</i></a><br>
<a><i>Mudūhi bāhāhi palissajissati,</i></a><br>
<a><i>Brahāvane jātadumaṃva māluvā.</i></a></p>
<p><a data-var="Kadāssu → kadāssu maṃ (bj, sya1ed, sya2ed, mr)" data-ref="sc11, ms23J_322, msdiv67"><i>Kadāssu lākhārasarattasucchavī,</i></a><br>
<a><i>Bindutthanī puṇḍarīkattacaṅgī;</i></a><br>
<a><i>Mukhaṃ mukhena upanāmayissati,</i></a><br>
<a><i>Soṇḍova soṇḍassa surāya thālaṃ.</i></a></p>
<p><a data-var="Yadāddasaṃ → yathāddasaṃ (pts-vp-pli1)" data-ref="sc12, ms23J_323, msdiv68"><i>Yadāddasaṃ taṃ tiṭṭhantiṃ,</i></a><br>
<a data-var="Sabbabhaddaṃ → sabbagattaṃ (bj, sya1ed, sya2ed, pts-vp-pli1)"><i>Sabbabhaddaṃ manoramaṃ;</i></a><br>
<a><i>Tato sakassa cittassa,</i></a><br>
<a data-var="kañcinaṃ → kiñcanaṃ (pts-vp-pli1); kiñcinaṃ (mr)"><i>Nāvabodhāmi kañcinaṃ.</i></a></p>
<p><a data-var="daṭṭhā → diṭṭho (bj); diṭṭhā (sya1ed, sya2ed, pts-vp-pli1, mr)" data-ref="sc13, ms23J_324, msdiv69"><i>Ummādantimahaṃ daṭṭhā,</i></a><br>
<a><i>āmuttamaṇikuṇḍalaṃ;</i></a><br>
<a><i>Na supāmi divārattiṃ,</i></a><br>
<a><i>sahassaṃva parājito.</i></a></p>
<p><a data-var="ce → ca (bj, pts-vp-pli1)" data-ref="sc14, pts-vp-pli5.216, ms23J_325, msdiv70"><i>Sakko ce me varaṃ dajjā,</i></a><br>
<a><i>so ca labbhetha me varo;</i></a><br>
<a data-var="dvirattaṃ → dirattaṃ (bj, pts-vp-pli1)"><i>Ekarattaṃ dvirattaṃ vā,</i></a><br>
<a><i>bhaveyyaṃ abhipārako;</i></a><br>
<a><i>Ummādantyā ramitvāna,</i></a><br>
<a data-var="siyaṃ → siyā (sya1ed, sya2ed); siyāti (pts-vp-pli1)"><i>sivirājā tato siyaṃ”.</i></a></p>
<p><a data-ref="sc15, ms23J_326, msdiv71"><i>“Bhūtāni me bhūtapatī namassato,</i></a><br>
<a><i>Āgamma yakkho idametadabravi;</i></a><br>
<a><i>Rañño mano ummadantyā niviṭṭho,</i></a><br>
<a><i>Dadāmi te taṃ paricārayassu”.</i></a></p>
<p><a data-ref="sc16, ms23J_327, msdiv72"><i>“Puññā ca dhaṃse amaro na camhi,</i></a><br>
<a data-var="pāpamidañca → pāpamidanti (bj, pts-vp-pli1)"><i>Jano ca me pāpamidañca jaññā;</i></a><br>
<a><i>Bhuso ca tyassa manaso vighāto,</i></a><br>
<a><i>Datvā piyaṃ ummadantiṃ adaṭṭhā”.</i></a></p>
<p><a data-ref="sc17, ms23J_328, msdiv73"><i>“Janinda nāññatra tayā mayā vā,</i></a><br>
<a><i>Sabbāpi kammassa katassa jaññā;</i></a><br>
<a><i>Yaṃ te mayā ummadantī padinnā,</i></a><br>
<a><i>Bhusehi rājā vanathaṃ sajāhi”.</i></a></p>
<p><a data-ref="sc18, ms23J_329, msdiv74"><i>“Yo pāpakaṃ kamma karaṃ manusso,</i></a><br>
<a data-var="māyida → māyidaṃ (bj, sya1ed, sya2ed); māyidha (pts-vp-pli1, mr)"><i>So maññati māyida maññiṃsu aññe;</i></a><br>
<a><i>Passanti bhūtāni karontametaṃ,</i></a><br>
<a><i>Yuttā ca ye honti narā pathabyā.</i></a></p>
<p><a data-var="koci → kodha (pts-vp-pli1)" data-ref="sc19, ms23J_330, msdiv75"><i>Añño nu te koci naro pathabyā,</i></a><br>
<a data-var="Saddheyya → saddaheyya (bj)"><i>Saddheyya lokasmi na me piyāti;</i></a><br>
<a><i>Bhuso ca tyassa manaso vighāto,</i></a><br>
<a><i>Datvā piyaṃ ummadantiṃ adaṭṭhā”.</i></a></p>
<p><a data-ref="sc20, ms23J_331, msdiv76"><i>“Addhā piyā mayha janinda esā,</i></a><br>
<a><i>Na sā mamaṃ appiyā bhūmipāla;</i></a><br>
<a><i>Gaccheva tvaṃ ummadantiṃ bhadante,</i></a><br>
<a><i>Sīhova selassa guhaṃ upeti”.</i></a></p>
<p><a data-ref="sc21, ms23J_332, msdiv77"><i>“Na pīḷitā attadukhena dhīrā,</i></a><br>
<a><i>Sukhapphalaṃ kamma pariccajanti;</i></a><br>
<a><i>Sammohitā vāpi sukhena mattā,</i></a><br>
<a data-var="pāpakammañca → pāpakaṃ kamma (pts-vp-pli1)"><i>Na pāpakammañca samācaranti”.</i></a></p>
<p><a data-ref="sc22, ms23J_333, msdiv78"><i>“Tuvañhi mātā ca pitā ca mayhaṃ,</i></a><br>
<a><i>Bhattā patī posako devatā ca;</i></a><br>
<a><i>Dāso ahaṃ tuyha saputtadāro,</i></a><br>
<a data-var="sāmi → sibba (bj, pts-vp-pli1); sīvi (sya1ed, sya2ed)"><i>Yathāsukhaṃ sāmi karohi kāmaṃ”.</i></a></p>
<p><a data-ref="sc23, ms23J_334, msdiv79"><i>“Yo issaromhīti karoti pāpaṃ,</i></a><br>
<a data-var="nuttasate → nuttapate (bj, sya1ed, sya2ed, pts-vp-pli1)"><i>Katvā ca so nuttasate paresaṃ;</i></a><br>
<a data-var="dīghamāyu → dīghamāyuṃ (bj, sya1ed, sya2ed)"><i>Na tena so jīvati dīghamāyu,</i></a><br>
<a><i>Devāpi pāpena samekkhare naṃ.</i></a></p>
<p><a data-ref="sc24, ms23J_335, msdiv80"><i>Aññātakaṃ sāmikehī padinnaṃ,</i></a><br>
<a><i>Dhamme ṭhitā ye paṭicchanti dānaṃ;</i></a><br>
<a><i>Paṭicchakā dāyakā cāpi tattha,</i></a><br>
<a><i>Sukhapphalaññeva karonti kammaṃ.</i></a></p>
<p><a data-ref="sc25, pts-vp-pli5.220, ms23J_336, msdiv81"><i>Añño nu te koci naro pathabyā,</i></a><br>
<a><i>Saddheyya lokasmi na me piyāti;</i></a><br>
<a><i>Bhuso ca tyassa manaso vighāto,</i></a><br>
<a><i>Datvā piyaṃ ummadantiṃ adaṭṭhā”.</i></a></p>
<p><a data-ref="sc26, ms23J_337, msdiv82"><i>“Addhā piyā mayha janinda esā,</i></a><br>
<a><i>Na sā mamaṃ appiyā bhūmipāla;</i></a><br>
<a><i>Yaṃ te mayā ummadantī padinnā,</i></a><br>
<a><i>Bhusehi rājā vanathaṃ sajāhi”.</i></a></p>
<p><a data-ref="sc27, ms23J_338, msdiv83"><i>“Yo attadukkhena parassa dukkhaṃ,</i></a><br>
<a><i>Sukhena vā attasukhaṃ dahāti;</i></a><br>
<a><i>Yathevidaṃ mayha tathā paresaṃ,</i></a><br>
<a data-var="Yo → so (pts-vp-pli1) | jānāti → pajānāti (sya1ed, sya2ed, mr)"><i>Yo evaṃ jānāti sa vedi dhammaṃ.</i></a></p>
<p><a data-ref="sc28, ms23J_339, msdiv84"><i>Añño nu te koci naro pathabyā,</i></a><br>
<a><i>Saddheyya lokasmi na me piyāti;</i></a><br>
<a><i>Bhuso ca tyassa manaso vighāto,</i></a><br>
<a><i>Datvā piyaṃ ummadantiṃ adaṭṭhā”.</i></a></p>
<p><a data-ref="sc29, ms23J_340, msdiv85"><i>“Janinda jānāsi piyā mamesā,</i></a><br>
<a><i>Na sā mamaṃ appiyā bhūmipāla;</i></a><br>
<a><i>Piyena te dammi piyaṃ janinda,</i></a><br>
<a><i>Piyadāyino deva piyaṃ labhanti”.</i></a></p>
<p><a data-ref="sc30, ms23J_341, msdiv86"><i>“So nūnāhaṃ vadhissāmi,</i></a><br>
<a><i>attānaṃ kāmahetukaṃ;</i></a><br>
<a><i>Na hi dhammaṃ adhammena,</i></a><br>
<a><i>ahaṃ vadhitumussahe”.</i></a></p>
<p><a data-var="satiṃ → santi (mr)" data-ref="sc31, ms23J_342, msdiv87"><i>“Sace tuvaṃ mayha satiṃ janinda,</i></a><br>
<a><i>Na kāmayāsi naravīra seṭṭha;</i></a><br>
<a data-var="sibyā → sibba (bj, pts-vp-pli1); majjhe (sya1ed, sya2ed)"><i>Cajāmi naṃ sabbajanassa sibyā,</i></a><br>
<a data-var="avhayesi → avhayāsi (mr)"><i>Mayā pamuttaṃ tato avhayesi naṃ”.</i></a></p>
<p><a data-ref="sc32, ms23J_343, msdiv88"><i>“Adūsiyañce abhipāraka tvaṃ,</i></a><br>
<a><i>Cajāsi katte ahitāya tyassa;</i></a><br>
<a><i>Mahā ca te upavādopi assa,</i></a><br>
<a><i>Na cāpi tyassa nagaramhi pakkho”.</i></a></p>
<p><a data-ref="sc33, ms23J_344, msdiv89"><i>“Ahaṃ sahissaṃ upavādametaṃ,</i></a><br>
<a><i>Nindaṃ pasaṃsaṃ garahañca sabbaṃ;</i></a><br>
<a><i>Mametamāgacchatu bhūmipāla,</i></a><br>
<a data-var="sivi → sibba (bj, pts-vp-pli1); sīvi (sya1ed, sya2ed)"><i>Yathāsukhaṃ sivi karohi kāmaṃ”.</i></a></p>
<p><a data-ref="sc34, pts-vp-pli5.221, ms23J_345, msdiv90"><i>“Yo neva nindaṃ na panappasaṃsaṃ,</i></a><br>
<a><i>Ādiyati garahaṃ nopi pūjaṃ;</i></a><br>
<a><i>Sirī ca lakkhī ca apeti tamhā,</i></a><br>
<a><i>Āpo suvuṭṭhīva yathā thalamhā”.</i></a></p>
<p><a data-ref="sc35, ms23J_346, msdiv91"><i>“Yaṃ kiñci dukkhañca sukhañca etto,</i></a><br>
<a><i>Dhammātisārañca manovighātaṃ;</i></a><br>
<a data-var="paccuttarissāmi → paṭicchissāmi (bj, sya1ed, sya2ed); paccupadissāmi (pts-vp-pli1)"><i>Urasā ahaṃ paccuttarissāmi sabbaṃ,</i></a><br>
<a><i>Pathavī yathā thāvarānaṃ tasānaṃ”.</i></a></p>
<p><a data-ref="sc36, ms23J_347, msdiv92"><i>“Dhammātisārañca manovighātaṃ,</i></a><br>
<a><i>Dukkhañca nicchāmi ahaṃ paresaṃ;</i></a><br>
<a><i>Ekovimaṃ hārayissāmi bhāraṃ,</i></a><br>
<a><i>Dhamme ṭhito kiñci ahāpayanto”.</i></a></p>
<p><a data-ref="sc37, ms23J_348, msdiv93"><i>“Saggūpagaṃ puññakammaṃ janinda,</i></a><br>
<a><i>Mā me tuvaṃ antarāyaṃ akāsi;</i></a><br>
<a><i>Dadāmi te ummadantiṃ pasanno,</i></a><br>
<a><i>Rājāva yaññe dhanaṃ brāhmaṇānaṃ”.</i></a></p>
<p><a data-ref="sc38, ms23J_349, msdiv94"><i>“Addhā tuvaṃ katte hitesi mayhaṃ,</i></a><br>
<a><i>Sakhā mamaṃ ummadantī tuvañca;</i></a><br>
<a><i>Nindeyyu devā pitaro ca sabbe,</i></a><br>
<a><i>Pāpañca passaṃ abhisamparāyaṃ”.</i></a></p>
<p><a data-ref="sc39, ms23J_350, msdiv95"><i>“Na hetadhammaṃ sivirāja vajjuṃ,</i></a><br>
<a><i>Sanegamā jānapadā ca sabbe;</i></a><br>
<a><i>Yaṃ te mayā ummadantī padinnā,</i></a><br>
<a><i>Bhusehi rājā vanathaṃ sajāhi”.</i></a></p>
<p><a data-ref="sc40, ms23J_351, msdiv96"><i>“Addhā tuvaṃ katte hitesi mayhaṃ,</i></a><br>
<a><i>Sakhā mamaṃ ummadantī tuvañca;</i></a><br>
<a><i>Satañca dhammāni sukittitāni,</i></a><br>
<a><i>Samuddavelāva duraccayāni”.</i></a></p>
<p><a data-ref="sc41, pts-vp-pli5.222, ms23J_352, msdiv97"><i>“Āhuneyyo mesi hitānukampī,</i></a><br>
<a><i>Dhātā vidhātā casi kāmapālo;</i></a><br>
<a data-var="Tayī hutā rāja → tayi hutā deva (bj); tayī hutā deva (pts-vp-pli1) | mahapphalā hi → mahapphalā hi me (pts-vp-pli1)"><i>Tayī hutā rāja mahapphalā hi,</i></a><br>
<a><i>Kāmena me ummadantiṃ paṭiccha”.</i></a></p>
<p><a data-ref="sc42, ms23J_353, msdiv98"><i>“Addhā hi sabbaṃ abhipāraka tvaṃ,</i></a><br>
<a><i>Dhammaṃ acārī mama kattuputta;</i></a><br>
<a><i>Añño nu te ko idha sotthikattā,</i></a><br>
<a><i>Dvipado naro aruṇe jīvaloke”.</i></a></p>
<p><a data-ref="sc43, ms23J_354, msdiv99"><i>“Tuvaṃ nu seṭṭho tvamanuttarosi,</i></a><br>
<a data-var="dhammagutto → dhammagū (sya1ed, sya2ed, pts-vp-pli1, csp1ed)"><i>Tvaṃ dhammagutto dhammavidū sumedho;</i></a><br>
<a><i>So dhammagutto cirameva jīva,</i></a><br>
<a><i>Dhammañca me desaya dhammapāla”.</i></a></p>
<p><a data-ref="sc44, ms23J_355, msdiv100"><i>“Tadiṅgha abhipāraka,</i></a><br>
<a><i>suṇohi vacanaṃ mama;</i></a><br>
<a><i>Dhammaṃ te desayissāmi,</i></a><br>
<a><i>sataṃ āsevitaṃ ahaṃ.</i></a></p>
<p><a data-ref="sc45, ms23J_356, msdiv101"><i>Sādhu dhammaruci rājā,</i></a><br>
<a><i>sādhu paññāṇavā naro;</i></a><br>
<a><i>Sādhu mittānamaddubbho,</i></a><br>
<a><i>pāpassākaraṇaṃ sukhaṃ.</i></a></p>
<p><a data-ref="sc46, ms23J_357, msdiv102"><i>Akkodhanassa vijite,</i></a><br>
<a><i>ṭhitadhammassa rājino;</i></a><br>
<a><i>Sukhaṃ manussā āsetha,</i></a><br>
<a><i>sītacchāyāya saṅghare.</i></a></p>
<p><a data-ref="sc47, ms23J_358, msdiv103"><i>Na cāhametaṃ abhirocayāmi,</i></a><br>
<a><i>Kammaṃ asamekkhakataṃ asādhu;</i></a><br>
<a><i>Ye vāpi ñatvāna sayaṃ karonti,</i></a><br>
<a><i>Upamā imā mayhaṃ tuvaṃ suṇohi.</i></a></p>
<p><a data-ref="sc48, ms23J_359, msdiv104"><i>Gavañce taramānānaṃ,</i></a><br>
<a><i>jimhaṃ gacchati puṅgavo;</i></a><br>
<a><i>Sabbā tā jimhaṃ gacchanti,</i></a><br>
<a><i>nette jimhaṃ gate sati.</i></a></p>
<p><a data-var="Evameva → evamevaṃ (pts-vp-pli1)" data-ref="sc49, ms23J_360, msdiv105"><i>Evameva manussesu,</i></a><br>
<a><i>yo hoti seṭṭhasammato;</i></a><br>
<a><i>So ce adhammaṃ carati,</i></a><br>
<a><i>pageva itarā pajā;</i></a><br>
<a><i>Sabbaṃ raṭṭhaṃ dukhaṃ seti,</i></a><br>
<a><i>rājā ce hoti adhammiko.</i></a></p>
<p><a data-ref="sc50, ms23J_361, msdiv106"><i>Gavañce taramānānaṃ,</i></a><br>
<a><i>ujuṃ gacchati puṅgavo;</i></a><br>
<a><i>Sabbā gāvī ujuṃ yanti,</i></a><br>
<a><i>nette ujuṃ gate sati.</i></a></p>
<p><a data-ref="sc51, ms23J_362, msdiv107"><i>Evameva manussesu,</i></a><br>
<a><i>yo hoti seṭṭhasammato;</i></a><br>
<a><i>So sace dhammaṃ carati,</i></a><br>
<a><i>pageva itarā pajā;</i></a><br>
<a><i>Sabbaṃ raṭṭhaṃ sukhaṃ seti,</i></a><br>
<a><i>rājā ce hoti dhammiko.</i></a></p>
<p><a data-ref="sc52, pts-vp-pli5.223, ms23J_363, msdiv108"><i>Na cāpāhaṃ adhammena,</i></a><br>
<a><i>amarattamabhipatthaye;</i></a><br>
<a><i>Imaṃ vā pathaviṃ sabbaṃ,</i></a><br>
<a><i>vijetuṃ abhipāraka.</i></a></p>
<p><a data-ref="sc53, ms23J_364, msdiv109"><i>Yañhi kiñci manussesu,</i></a><br>
<a><i>ratanaṃ idha vijjati;</i></a><br>
<a><i>Gāvo dāso hiraññañca,</i></a><br>
<a><i>vatthiyaṃ haricandanaṃ.</i></a></p>
<p><a data-var="Assitthiyo → assitthiyo ca (bj, sya1ed, sya2ed)" data-ref="sc54, ms23J_365, msdiv110"><i>Assitthiyo ratanaṃ maṇikañca,</i></a><br>
<a><i>Yañcāpi me candasūriyā abhipālayanti;</i></a><br>
<a><i>Na tassa hetu visamaṃ careyyaṃ,</i></a><br>
<a><i>Majjhe sivīnaṃ usabhomhi jāto.</i></a></p>
<p><a data-var="hitā → netā pitā (bj, pts-vp-pli1)" data-ref="sc55, ms23J_366, msdiv111"><i>Netā hitā uggato raṭṭhapālo,</i></a><br>
<a><i>Dhammaṃ sivīnaṃ apacāyamāno;</i></a><br>
<a><i>So dhammamevānuvicintayanto,</i></a><br>
<a><i>Tasmā sake cittavase na vatto”.</i></a></p>
<p><a data-ref="sc56, ms23J_367, msdiv112"><i>“Addhā tuvaṃ mahārāja,</i></a><br>
<a><i>niccaṃ abyasanaṃ sivaṃ;</i></a><br>
<a><i>Karissasi ciraṃ rajjaṃ,</i></a><br>
<a><i>paññā hi tava tādisī.</i></a></p>
<p><a data-ref="sc57, ms23J_368, msdiv113"><i>Etaṃ te anumodāma,</i></a><br>
<a><i>yaṃ dhammaṃ nappamajjasi;</i></a><br>
<a><i>Dhammaṃ pamajja khattiyo,</i></a><br>
<a data-var="raṭṭhā → ṭhānā (bj)"><i>raṭṭhā cavati issaro.</i></a></p>
<p><a data-ref="sc58, ms23J_369, msdiv114"><i>Dhammaṃ cara mahārāja,</i></a><br>
<a><i>mātāpitūsu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc59, ms23J_370, msdiv115"><i>Dhammaṃ cara mahārāja,</i></a><br>
<a><i>puttadāresu khattiya;</i></a><br>
<a><i>…pe…</i></a></p>
<p><a data-ref="sc60, ms23J_371, msdiv116"><i>Dhammaṃ cara mahārāja,</i></a><br>
<a><i>mittāmaccesu khattiya;</i></a><br>
<a><i>…pe…</i></a></p>
<p><a data-ref="sc61, ms23J_372, msdiv117"><i>Dhammaṃ cara mahārāja,</i></a><br>
<a><i>vāhanesu balesu ca;</i></a><br>
<a><i>…pe…</i></a></p>
<p><a data-ref="sc62, ms23J_373, msdiv118"><i>Dhammaṃ cara mahārāja,</i></a><br>
<a><i>gāmesu nigamesu ca;</i></a><br>
<a><i>…pe…</i></a></p>
<p><a data-ref="sc63, ms23J_374, msdiv119"><i>Dhammaṃ cara mahārāja,</i></a><br>
<a><i>raṭṭhesu janapadesu ca;</i></a><br>
<a><i>…pe…</i></a></p>
<p><a data-ref="sc64, ms23J_375, msdiv120"><i>Dhammaṃ cara mahārāja,</i></a><br>
<a><i>samaṇabrāhmaṇesu ca;</i></a><br>
<a><i>…pe…</i></a></p>
<p><a data-ref="sc65, ms23J_376, msdiv121"><i>Dhammaṃ cara mahārāja,</i></a><br>
<a><i>migapakkhīsu khattiya;</i></a><br>
<a><i>…pe…</i></a></p>
<p><a data-ref="sc66, ms23J_377, msdiv122"><i>Dhammaṃ cara mahārāja,</i></a><br>
<a><i>dhammo ciṇṇo sukhāvaho;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc67, ms23J_378, msdiv123"><i>Dhammaṃ cara mahārāja,</i></a><br>
<a><i>saindā devā sabrahmakā;</i></a><br>
<a><i>Suciṇṇena divaṃ pattā,</i></a><br>
<a><i>mā dhammaṃ rāja pāmado”ti.</i></a></p>
</blockquote>
<p class="endsutta"><a data-var="Ummādantījātakaṃ → ummadantījātaka (pts-vp-pli1)" data-ref="sc68, ms23J_379"><i>Ummādantījātakaṃ dutiyaṃ.</i></a></p>
</article>
</section>
</div>
</body>
</html>
