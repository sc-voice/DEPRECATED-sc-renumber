<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja510">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>14. Ayogharajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.494, ms22J_3228, msdiv363"><i>“Yamekarattiṃ paṭhamaṃ,</i></a><br>
<a><i>gabbhe vasati māṇavo;</i></a><br>
<a data-var="yāti → sayati (bj, pts-vp-pli1); sa yāti (katthaci)"><i>Abbhuṭṭhitova so yāti,</i></a><br>
<a><i>sagacchaṃ na nivattati.</i></a></p>
<p><a data-ref="sc2, ms22J_3229, msdiv364"><i>Na yujjhamānā na balenavassitā,</i></a><br>
<a><i>Narā na jīranti na cāpi miyyare;</i></a><br>
<a data-var="hidaṃ → hi taṃ (bj, sya1ed, sya2ed, pts-vp-pli1)"><i>Sabbaṃ hidaṃ jātijarāyupaddutaṃ,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc3, ms22J_3230, msdiv365"><i>Caturaṅginiṃ senaṃ subhiṃsarūpaṃ,</i></a><br>
<a><i>Jayanti raṭṭhādhipatī pasayha;</i></a><br>
<a><i>Na maccuno jayitumussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc4, ms22J_3231, msdiv366"><i>Hatthīhi assehi rathehi pattibhi,</i></a><br>
<a data-var="ekacceyyā → ekaceyyā (bj, pts-vp-pli1)"><i>Parivāritā muccare ekacceyyā;</i></a><br>
<a><i>Na maccuno muccitumussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc5, ms22J_3232, msdiv367"><i>Hatthīhi assehi rathehi pattibhi,</i></a><br>
<a data-var="Sūrā → purā (mr)"><i>Sūrā pabhañjanti padhaṃsayanti;</i></a><br>
<a><i>Na maccuno bhañjitumussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc6, ms22J_3233, msdiv368"><i>Mattā gajā bhinnagaḷā pabhinnā,</i></a><br>
<a><i>Nagarāni maddanti janaṃ hananti;</i></a><br>
<a><i>Na maccuno madditumussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-var="vīrā → dhīrā (bj, pts-vp-pli1)" data-ref="sc7, ms22J_3234, msdiv369"><i>Issāsino katahatthāpi vīrā,</i></a><br>
<a data-var="Dūrepātī → … patī (mr)"><i>Dūrepātī akkhaṇavedhinopi;</i></a><br>
<a><i>Na maccuno vijjhitumussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc8, ms22J_3235, msdiv370"><i>Sarāni khīyanti saselakānanā,</i></a><br>
<a data-var="hidaṃ → hi taṃ (bj, pts-vp-pli1); pi taṃ (sya1ed, sya2ed)"><i>Sabbaṃ hidaṃ khīyati dīghamantaraṃ;</i></a><br>
<a data-var="hidaṃ → hi taṃ (bj, sya1ed, sya2ed, pts-vp-pli1)"><i>Sabbaṃ hidaṃ bhañjare kālapariyāyaṃ,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-var="narāna nārinaṃ → nārīnarānaṃ (sya1ed, sya2ed); narānarīnaṃ (pts-vp-pli1); naranārīnaṃ (mr)" data-ref="sc9, ms22J_3236, msdiv371"><i>Sabbesa mevaṃ hi narāna nārinaṃ,</i></a><br>
<a><i>Calācalaṃ pāṇabhunodha jīvitaṃ;</i></a><br>
<a><i>Paṭova dhuttassa dumova kūlajo,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc10, pts-vp-pli4.495, ms22J_3237, msdiv372"><i>Dumapphalāneva patanti māṇavā,</i></a><br>
<a><i>Daharā ca vuddhā ca sarīrabhedā;</i></a><br>
<a><i>Nāriyo narā majjhimaporisā ca,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc11, ms22J_3238, msdiv373"><i>Nāyaṃ vayo tārakarājasannibho,</i></a><br>
<a><i>Yadabbhatītaṃ gatameva dāni taṃ;</i></a><br>
<a><i>Jiṇṇassa hī natthi ratī kuto sukhaṃ,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc12, ms22J_3239, msdiv374"><i>Yakkhā pisācā athavāpi petā,</i></a><br>
<a data-var="Kupitā te → kupitāpi te (bj, pts-vp-pli1); kuppitā te (sya1ed, sya2ed)"><i>Kupitā te assasanti manusse;</i></a><br>
<a><i>Na maccuno assasitussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc13, ms22J_3240, msdiv375"><i>Yakkhe pisāce athavāpi pete,</i></a><br>
<a><i>Kupitepi te nijjhapanaṃ karonti;</i></a><br>
<a><i>Na maccuno nijjhapanaṃ karonti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc14, ms22J_3241, msdiv376"><i>Aparādhake dūsake heṭhake ca,</i></a><br>
<a><i>Rājāno daṇḍenti viditvāna dosaṃ;</i></a><br>
<a><i>Na maccuno daṇḍayitussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc15, ms22J_3242, msdiv377"><i>Aparādhakā dūsakā heṭhakā ca,</i></a><br>
<a><i>Labhanti te rājino nijjhapetuṃ;</i></a><br>
<a><i>Na maccuno nijjhapanaṃ karonti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc16, ms22J_3243, msdiv378"><i>Na khattiyoti na ca brāhmaṇoti,</i></a><br>
<a><i>Na aḍḍhakā balavā tejavāpi;</i></a><br>
<a><i>Na maccurājassa apekkhamatthi,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc17, ms22J_3244, msdiv379"><i>Sīhā ca byagghā ca athopi dīpiyo,</i></a><br>
<a><i>Pasayha khādanti vipphandamānaṃ;</i></a><br>
<a><i>Na maccuno khāditumussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc18, ms22J_3245, msdiv380"><i>Māyākārā raṅgamajjhe karontā,</i></a><br>
<a><i>Mohenti cakkhūni janassa tāvade;</i></a><br>
<a><i>Na maccuno mohayitussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc19, pts-vp-pli4.496, ms22J_3246, msdiv381"><i>Āsīvisā kupitā uggatejā,</i></a><br>
<a><i>Ḍaṃsanti mārentipi te manusse;</i></a><br>
<a><i>Na maccuno ḍaṃsitumussahanti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc20, ms22J_3247, msdiv382"><i>Āsīvisā kupitā yaṃ ḍaṃsanti,</i></a><br>
<a><i>Tikicchakā tesa visaṃ hananti;</i></a><br>
<a data-var="daṭṭhavisaṃ → daṭṭhassa visaṃ (mr)"><i>Na maccuno daṭṭhavisaṃ hananti,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-var="vettaraṇī → vetaraṇī (bj, pts-vp-pli1); vettaruṇo (sya1ed, sya2ed)" data-ref="sc21, ms22J_3248, msdiv383"><i>Dhammantarī vettaraṇī ca bhojo,</i></a><br>
<a><i>Visāni hantvāna bhujaṅgamānaṃ;</i></a><br>
<a><i>Suyyanti te kālakatā tatheva,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc22, ms22J_3249, msdiv384"><i>Vijjādharā ghoramadhīyamānā,</i></a><br>
<a><i>Adassanaṃ osadhehi vajanti;</i></a><br>
<a data-var="vajantadassanaṃ → vajanti adassanaṃ (sya1ed, sya2ed, mr)"><i>Na maccurājassa vajantadassanaṃ,</i></a><br>
<a><i>Taṃ me matī hoti carāmi dhammaṃ.</i></a></p>
<p><a data-ref="sc23, ms22J_3250, msdiv385"><i>Dhammo have rakkhati dhammacāriṃ,</i></a><br>
<a><i>Dhammo suciṇṇo sukhamāvahāti;</i></a><br>
<a><i>Esānisaṃso dhamme suciṇṇe,</i></a><br>
<a><i>Na duggatiṃ gacchati dhammacārī.</i></a></p>
<p><a data-ref="sc24, ms22J_3251, msdiv386"><i>Na hi dhammo adhammo ca,</i></a><br>
<a><i>Ubho samavipākino;</i></a><br>
<a><i>Adhammo nirayaṃ neti,</i></a><br>
<a><i>Dhammo pāpeti suggatin”ti. (2605)</i></a></p>
</blockquote>
<p class="endsutta"><a data-ref="sc25, ms22J_3252"><i>Ayogharajātakaṃ cuddasamaṃ.</i></a></p>
<p class="endsection"><a data-ref="sc26, ms22J_3253"><i>Vīsatinipātaṃ niṭṭhitaṃ.</i></a></p>
<p class="uddana-intro"><a data-ref="sc27, ms22J_3254"><i>Tassuddānaṃ</i></a></p>
<blockquote class="uddanagatha">
<p><a data-ref="sc28, ms22J_3255"><i>Mātaṅga sambhūta sivi sirimanto,</i></a><br>
<a><i>Rohaṇa haṃsa sattigumbo bhallātiya;</i></a><br>
<a><i>Somanassa campeyya brahma pañca-</i></a><br>
<a><i>Paṇḍita cirassaṃvata ayogharāti.</i></a></p>
</blockquote>
</article>
</section>
</div>
</body>
</html>
