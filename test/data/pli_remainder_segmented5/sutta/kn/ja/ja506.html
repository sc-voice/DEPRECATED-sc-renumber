<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja506">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>10. Campeyyajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.459, ms22J_3101, msdiv240"><i>“Kā nu vijjurivābhāsi,</i></a><br>
<a><i>Osadhī viya tārakā;</i></a><br>
<a><i>Devatā nusi gandhabbī,</i></a><br>
<a data-var="mānusiṃ → mānusī (sya1ed, sya2ed, pts-vp-pli1, mr)"><i>Na taṃ maññāmi mānusiṃ”.</i></a></p>
<p><a data-ref="sc2, ms22J_3102, msdiv241"><i>“Namhi devī na gandhabbī,</i></a><br>
<a><i>na mahārāja mānusī;</i></a><br>
<a><i>Nāgakaññāsmi bhaddante,</i></a><br>
<a><i>atthenamhi idhāgatā”.</i></a></p>
<p><a data-ref="sc3, ms22J_3103, msdiv242"><i>“Vibbhantacittā kupitindriyāsi,</i></a><br>
<a><i>Nettehi te vārigaṇā savanti;</i></a><br>
<a><i>Kiṃ te naṭṭhaṃ kiṃ pana patthayānā,</i></a><br>
<a><i>Idhāgatā nāri tadiṅgha brūhi”.</i></a></p>
<p><a data-ref="sc4, ms22J_3104, msdiv243"><i>“Yamuggatejo uragoti cāhu,</i></a><br>
<a><i>Nāgoti naṃ āhu janā janinda;</i></a><br>
<a><i>Tamaggahī puriso jīvikattho,</i></a><br>
<a><i>Taṃ bandhanā muñca patī mameso”.</i></a></p>
<p><a data-ref="sc5, ms22J_3105, msdiv244"><i>“Kathaṃ nvayaṃ balaviriyūpapanno,</i></a><br>
<a data-var="Hatthattamāgacchi → hatthattha māgañchi (bj); hatthatthamāgacchi (sya1ed, sya2ed); hatthattham āgañchi (pts-vp-pli1)"><i>Hatthattamāgacchi vanibbakassa;</i></a><br>
<a><i>Akkhāhi me nāgakaññe tamatthaṃ,</i></a><br>
<a><i>Kathaṃ vijānemu gahītanāgaṃ”.</i></a></p>
<p><a data-ref="sc6, pts-vp-pli4.460, ms22J_3106, msdiv245"><i>“Nagarampi nāgo bhasmaṃ kareyya,</i></a><br>
<a><i>Tathā hi so balaviriyūpapanno;</i></a><br>
<a><i>Dhammañca nāgo apacāyamāno,</i></a><br>
<a><i>Tasmā parakkamma tapo karoti.</i></a></p>
<p><a data-var="pañcadasiñca → paṇṇarasiñca (bj); paṇṇarasiṃ ca (sya1ed, sya2ed); pannarasiñca (pts-vp-pli1)" data-ref="sc7, ms22J_3107, msdiv246"><i>Cātuddasiṃ pañcadasiñca rāja,</i></a><br>
<a><i>Catuppathe sammati nāgarājā;</i></a><br>
<a><i>Tamaggahī puriso jīvikattho,</i></a><br>
<a><i>Taṃ bandhanā muñca patī mameso”.</i></a></p>
<p><a data-ref="sc8, ms22J_3108, msdiv247"><i>“Soḷasitthisahassāni,</i></a><br>
<a><i>āmuttamaṇikuṇḍalā;</i></a><br>
<a data-var="nārī → nāriyo (pts-vp-pli1)"><i>Vārigehasayā nārī,</i></a><br>
<a><i>tāpi taṃ saraṇaṃ gatā.</i></a></p>
<p><a data-ref="sc9, pts-vp-pli4.461, ms22J_3109, msdiv248"><i>Dhammena mocehi asāhasena,</i></a><br>
<a><i>Gāmena nikkhena gavaṃ satena;</i></a><br>
<a><i>Ossaṭṭhakāyo urago carātu,</i></a><br>
<a><i>Puññatthiko muñcatu bandhanasmā”.</i></a></p>
<p><a data-ref="sc10, ms22J_3110, msdiv249"><i>“Dhammena mocemi asāhasena,</i></a><br>
<a><i>Gāmena nikkhena gavaṃ satena;</i></a><br>
<a><i>Ossaṭṭhakāyo urago carātu,</i></a><br>
<a><i>Puññatthiko muñcatu bandhanasmā.</i></a></p>
<p><a data-ref="sc11, ms22J_3111, msdiv250"><i>Dammi nikkhasataṃ ludda,</i></a><br>
<a><i>thūlañca maṇikuṇḍalaṃ;</i></a><br>
<a><i>Catussadañca pallaṅkaṃ,</i></a><br>
<a><i>umāpupphasarinnibhaṃ.</i></a></p>
<p><a data-ref="sc12, ms22J_3112, msdiv251"><i>Dve ca sādisiyo bhariyā,</i></a><br>
<a><i>Usabhañca gavaṃ sataṃ;</i></a><br>
<a><i>Ossaṭṭhakāyo urago carātu,</i></a><br>
<a><i>Puññatthiko muñcatu bandhanasmā”.</i></a></p>
<p><a data-ref="sc13, ms22J_3113, msdiv252"><i>“Vināpi dānā tava vacanaṃ janinda,</i></a><br>
<a><i>Muñcemu naṃ uragaṃ bandhanasmā;</i></a><br>
<a><i>Ossaṭṭhakāyo urago carātu,</i></a><br>
<a><i>Puññatthiko muñcatu bandhanasmā”.</i></a></p>
<p><a data-ref="sc14, pts-vp-pli4.462, ms22J_3114, msdiv253"><i>Mutto campeyyako nāgo,</i></a><br>
<a><i>rājānaṃ etadabravi;</i></a><br>
<a><i>“Namo te kāsirājatthu,</i></a><br>
<a><i>namo te kāsivaḍḍhana;</i></a><br>
<a><i>Añjaliṃ te paggaṇhāmi,</i></a><br>
<a><i>passeyyaṃ me nivesanaṃ”.</i></a></p>
<p><a data-ref="sc15, ms22J_3115, msdiv254"><i>“Addhā hi dubbissasametamāhu,</i></a><br>
<a><i>Yaṃ mānuso vissase amānusamhi;</i></a><br>
<a><i>Sace ca maṃ yācasi etamatthaṃ,</i></a><br>
<a><i>Dakkhemu te nāga nivesanāni”.</i></a></p>
<p><a data-var="Sacepi → sace hi (bj, pts-vp-pli1)" data-ref="sc16, ms22J_3116, msdiv255"><i>“Sacepi vāto girimāvaheyya,</i></a><br>
<a><i>Cando ca suriyo ca chamā pateyyuṃ;</i></a><br>
<a><i>Sabbā ca najjo paṭisotaṃ vajeyyuṃ,</i></a><br>
<a><i>Na tvevahaṃ rāja musā bhaṇeyyaṃ.</i></a></p>
<p><a data-ref="sc17, ms22J_3117, msdiv256"><i>Nabhaṃ phaleyya udadhīpi susse,</i></a><br>
<a data-var="Saṃvaṭṭaye → saṃvaṭṭayaṃ (bj, pts-vp-pli1); saṃvatteyya (sya1ed, sya2ed); saṃvaṭṭeyya (mr)"><i>Saṃvaṭṭaye bhūtadharā vasundharā;</i></a><br>
<a data-var="samūlamuppate → … mubbahe (bj, sya1ed, sya2ed, pts-vp-pli1, Ma-aka); … muṭṭhahe (mr)"><i>Siluccayo meru samūlamuppate,</i></a><br>
<a><i>Na tvevahaṃ rāja musā bhaṇeyyaṃ”.</i></a></p>
<p><a data-ref="sc18, pts-vp-pli4.463, ms22J_3118, msdiv257"><i>“Addhā hi dubbissasametamāhu,</i></a><br>
<a><i>Yaṃ mānuso vissase amānusamhi;</i></a><br>
<a><i>Sace ca maṃ yācasi etamatthaṃ,</i></a><br>
<a><i>Dakkhemu te nāga nivesanāni.</i></a></p>
<p><a data-ref="sc19, ms22J_3119, msdiv258"><i>Tumhe khottha ghoravisā uḷārā,</i></a><br>
<a><i>Mahātejā khippakopī ca hotha;</i></a><br>
<a data-var="Maṃkāraṇā → mama kāraṇā (bj, sya1ed, sya2ed, pts-vp-pli1)"><i>Maṃkāraṇā bandhanasmā pamutto,</i></a><br>
<a data-var="jānituye → jānitāye (bj); jānitave (sya1ed, sya2ed); jānitaye (pts-vp-pli1)"><i>Arahasi no jānituye katāni”.</i></a></p>
<p><a data-ref="sc20, ms22J_3120, msdiv259"><i>“So paccataṃ niraye ghorarūpe,</i></a><br>
<a><i>Mā kāyikaṃ sātamalattha kiñci;</i></a><br>
<a><i>Peḷāya baddho maraṇaṃ upetu,</i></a><br>
<a><i>Yo tādisaṃ kammakataṃ na jāne”.</i></a></p>
<p><a data-ref="sc21, ms22J_3121, msdiv260"><i>“Saccappaṭiññā tava mesa hotu,</i></a><br>
<a><i>Akkodhano hohi anupanāhī;</i></a><br>
<a><i>Sabbañca te nāgakulaṃ supaṇṇā,</i></a><br>
<a data-var="gimhesu → gimhāsu (bj, sya1ed, sya2ed, pts-vp-pli1)"><i>Aggiṃva gimhesu vivajjayantu”.</i></a></p>
<p><a data-ref="sc22, ms22J_3122, msdiv261"><i>“Anukampasī nāgakulaṃ janinda,</i></a><br>
<a><i>Mātā yathā suppiyaṃ ekaputtaṃ;</i></a><br>
<a><i>Ahañca te nāgakulena saddhiṃ,</i></a><br>
<a><i>Kāhāmi veyyāvaṭikaṃ uḷāraṃ”.</i></a></p>
<p><a data-ref="sc23, pts-vp-pli4.464, ms22J_3123, msdiv262"><i>“Yojentu ve rājarathe sucitte,</i></a><br>
<a><i>Kambojake assatare sudante;</i></a><br>
<a><i>Nāge ca yojentu suvaṇṇakappane,</i></a><br>
<a><i>Dakkhemu nāgassa nivesanāni”.</i></a></p>
<p><a data-var="mudiṅgā → mutiṅgā (bj, pts-vp-pli1)" data-ref="sc24, ms22J_3124, msdiv263"><i>Bherī mudiṅgā paṇavā ca saṅkhā,</i></a><br>
<a><i>Avajjayiṃsu uggasenassa rañño;</i></a><br>
<a><i>Pāyāsi rājā bahusobhamāno,</i></a><br>
<a><i>Purakkhato nārigaṇassa majjhe.</i></a></p>
<p><a data-ref="sc25, ms22J_3125, msdiv264"><i>Suvaṇṇacitakaṃ bhūmiṃ,</i></a><br>
<a><i>addakkhi kāsivaḍḍhano;</i></a><br>
<a><i>Sovaṇṇamayapāsāde,</i></a><br>
<a><i>veḷuriyaphalakatthate.</i></a></p>
<p><a data-ref="sc26, ms22J_3126, msdiv265"><i>Sa rājā pāvisi byamhaṃ,</i></a><br>
<a><i>campeyyassa nivesanaṃ;</i></a><br>
<a><i>Ādiccavaṇṇasannibhaṃ,</i></a><br>
<a><i>kaṃsavijju pabhassaraṃ.</i></a></p>
<p><a data-ref="sc27, ms22J_3127, msdiv266"><i>Nānārukkhehi sañchannaṃ,</i></a><br>
<a><i>nānāgandhasamīritaṃ;</i></a><br>
<a><i>So pāvekkhi kāsirājā,</i></a><br>
<a><i>campeyyassa nivesanaṃ.</i></a></p>
<p><a data-ref="sc28, ms22J_3128, msdiv267"><i>Paviṭṭhasmiṃ kāsiraññe,</i></a><br>
<a><i>campeyyassa nivesanaṃ;</i></a><br>
<a><i>Dibbā tūriyā pavajjiṃsu,</i></a><br>
<a data-var="naccisuṃ → naccayuṃ (bj, pts-vp-pli1, mr)"><i>nāgakaññā ca naccisuṃ.</i></a></p>
<p><a data-ref="sc29, pts-vp-pli4.465, ms22J_3129, msdiv268"><i>Taṃ nāgakaññā caritaṃ gaṇena,</i></a><br>
<a><i>Anvāruhī kāsirājā pasanno;</i></a><br>
<a><i>Nisīdi sovaṇṇamayamhi pīṭhe,</i></a><br>
<a data-var="Sāpassaye → sopassaye (mr)"><i>Sāpassaye candanasāralitte.</i></a></p>
<p><a data-ref="sc30, ms22J_3130, msdiv269"><i>So tattha bhutvā ca atho ramitvā,</i></a><br>
<a><i>Campeyyakaṃ kāsirājā avoca;</i></a><br>
<a><i>“Vimānaseṭṭhāni imāni tuyhaṃ,</i></a><br>
<a><i>Ādiccavaṇṇāni pabhassarāni;</i></a><br>
<a><i>Netādisaṃ atthi manussaloke,</i></a><br>
<a data-var="patthayaṃ → kimatthiyaṃ (bj, sya1ed, sya2ed, pts-vp-pli1)"><i>Kiṃ patthayaṃ nāga tapo karosi.</i></a></p>
<p><a data-ref="sc31, ms22J_3131, msdiv270"><i>Tā kambukāyūradharā suvatthā,</i></a><br>
<a><i>Vaṭṭaṅgulī tambatalūpapannā;</i></a><br>
<a><i>Paggayha pāyenti anomavaṇṇā,</i></a><br>
<a><i>Netādisaṃ atthi manussaloke;</i></a><br>
<a><i>Kiṃ patthayaṃ nāga tapo karosi.</i></a></p>
<p><a data-ref="sc32, pts-vp-pli4.466, ms22J_3132, msdiv271"><i>Najjo ca temā puthulomamacchā,</i></a><br>
<a data-var="Āṭā → ādā (sya1ed, sya2ed); adā (pts-vp-pli1)"><i>Āṭā sakuntābhirudā sutitthā;</i></a><br>
<a><i>Netādisaṃ atthi manussaloke,</i></a><br>
<a><i>Kiṃ patthayaṃ nāga tapo karosi.</i></a></p>
<p><a data-ref="sc33, ms22J_3133, msdiv272"><i>Koñcā mayūrā diviyā ca haṃsā,</i></a><br>
<a><i>Vaggussarā kokilā sampatanti;</i></a><br>
<a><i>Netādisaṃ atthi manussaloke,</i></a><br>
<a><i>Kiṃ patthayaṃ nāga tapo karosi.</i></a></p>
<p><a data-ref="sc34, ms22J_3134, msdiv273"><i>Ambā ca sālā tilakā ca jambuyo,</i></a><br>
<a><i>Uddālakā pāṭaliyo ca phullā;</i></a><br>
<a><i>Netādisaṃ atthi manussaloke,</i></a><br>
<a><i>Kiṃ patthayaṃ nāga tapo karosi.</i></a></p>
<p><a data-ref="sc35, ms22J_3135, msdiv274"><i>Imā ca te pokkharañño samantato,</i></a><br>
<a data-var="Dibbā → dibyā (bj, sya1ed, sya2ed); diviyā (pts-vp-pli1)"><i>Dibbā ca gandhā satataṃ pavāyanti;</i></a><br>
<a><i>Netādisaṃ atthi manussaloke,</i></a><br>
<a><i>Kiṃ patthayaṃ nāga tapo karosi”.</i></a></p>
<p><a data-ref="sc36, ms22J_3136, msdiv275"><i>“Na puttahetu na dhanassa hetu,</i></a><br>
<a data-var="cāpi → vāpi (pts-vp-pli1)"><i>Na āyuno cāpi janinda hetu;</i></a><br>
<a><i>Manussayoniṃ abhipatthayāno,</i></a><br>
<a><i>Tasmā parakkamma tapo karomi”.</i></a></p>
<p><a data-ref="sc37, ms22J_3137, msdiv276"><i>“Tvaṃ lohitakkho vihatantaraṃso,</i></a><br>
<a><i>Alaṅkato kappitakesamassu;</i></a><br>
<a><i>Surosito lohitacandanena,</i></a><br>
<a><i>Gandhabbarājāva disā pabhāsasi.</i></a></p>
<p><a data-ref="sc38, ms22J_3138, msdiv277"><i>Deviddhipattosi mahānubhāvo,</i></a><br>
<a><i>Sabbehi kāmehi samaṅgibhūto;</i></a><br>
<a><i>Pucchāmi taṃ nāgarājetamatthaṃ,</i></a><br>
<a><i>Seyyo ito kena manussaloko”.</i></a></p>
<p><a data-ref="sc39, pts-vp-pli4.467, ms22J_3139, msdiv278"><i>“Janinda nāññatra manussalokā,</i></a><br>
<a><i>Suddhī va saṃvijjati saṃyamo vā;</i></a><br>
<a><i>Ahañca laddhāna manussayoniṃ,</i></a><br>
<a><i>Kāhāmi jātimaraṇassa antaṃ”.</i></a></p>
<p><a data-ref="sc40, ms22J_3140, msdiv279"><i>“Addhā have sevitabbā sapaññā,</i></a><br>
<a><i>Bahussutā ye bahuṭhānacintino;</i></a><br>
<a><i>Nāriyo ca disvāna tuvañca nāga,</i></a><br>
<a><i>Kāhāmi puññāni anappakāni”.</i></a></p>
<p><a data-ref="sc41, ms22J_3141, msdiv280"><i>“Addhā have sevitabbā sapaññā,</i></a><br>
<a><i>Bahussutā ye bahuṭhānacintino;</i></a><br>
<a><i>Nāriyo ca disvāna mamañca rāja,</i></a><br>
<a><i>Karohi puññāni anappakāni”.</i></a></p>
<p><a data-ref="sc42, ms22J_3142, msdiv281"><i>“Idañca me jātarūpaṃ pahūtaṃ,</i></a><br>
<a><i>Rāsī suvaṇṇassa ca tālamattā;</i></a><br>
<a data-var="Ito haritvāna … karontu → ito haritvā sovaṇṇagharāni kāraya, rūpiyassa ca pākāraṃ karontu (si, sya1ed, sya2ed), ito haritvā sovaṇṇagharāni, (kāraya) rūpiyassa ca pākāraṃ karontu (pts-vp-pli1ed)"><i>Ito haritvāna suvaṇṇagharāni,</i></a><br>
<a><i>Karassu rūpiyapākāraṃ karontu.</i></a></p>
<p><a data-var="ca → muttānañca (bj, sya1ed, sya2ed)" data-ref="sc43, pts-vp-pli4.468, ms22J_3143, msdiv282"><i>Muttā ca vāhasahassāni pañca,</i></a><br>
<a><i>Veḷuriyamissāni ito haritvā;</i></a><br>
<a><i>Antepure bhūmiyaṃ santharantu,</i></a><br>
<a><i>Nikkaddamā hehiti nīrajā ca.</i></a></p>
<p><a data-ref="sc44, ms22J_3144, msdiv283"><i>Etādisaṃ āvasa rājaseṭṭha,</i></a><br>
<a><i>Vimānaseṭṭhaṃ bahu sobhamānaṃ;</i></a><br>
<a><i>Bārāṇasiṃ nagaraṃ iddhaṃ phītaṃ,</i></a><br>
<a><i>Rajjañca kārehi anomapaññā”ti.</i></a></p>
</blockquote>
<p class="endsutta"><a data-ref="sc45, ms22J_3145"><i>Campeyyajātakaṃ dasamaṃ.</i></a></p>
</article>
</section>
</div>
</body>
</html>
