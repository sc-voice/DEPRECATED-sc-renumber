<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja537">
<article>
<div class="hgroup">
<p class="division"><a><i>Jātaka</i></a></p>
<p><a><i>Asītinipāta</i></a></p>
<p><a><i>Cūḷahaṃsavagga</i></a></p>
<h1><a><i>5. Mahāsutasomajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.460, ms23J_1187, msdiv371"><i>“Kasmā tuvaṃ rasaka edisāni,</i></a><br>
<a><i>Karosi kammāni sudāruṇāni;</i></a><br>
<a><i>Hanāsi itthī purise ca mūḷho,</i></a><br>
<a data-var="adu → ādu (bj); ādū (sya1ed, sya2ed)"><i>Maṃsassa hetu adu dhanassa kāraṇā”.</i></a></p>
<p><a data-ref="sc2, ms23J_1188, msdiv372"><i>“Na attahetū na dhanassa kāraṇā,</i></a><br>
<a><i>Na puttadārassa sahāyañātinaṃ;</i></a><br>
<a><i>Bhattā ca me bhagavā bhūmipālo,</i></a><br>
<a><i>So khādati maṃsaṃ bhadantedisaṃ”.</i></a></p>
<p><a data-ref="sc3, pts-vp-pli5.461, ms23J_1189, msdiv373"><i>“Sace tuvaṃ bhatturatthe payutto,</i></a><br>
<a><i>Karosi kammāni sudāruṇāni;</i></a><br>
<a><i>Pātova antepuraṃ pāpuṇitvā,</i></a><br>
<a><i>Lapeyyāsi me rājino sammukhe taṃ”.</i></a></p>
<p><a data-ref="sc4, ms23J_1190, msdiv374"><i>“Tathā karissāmi ahaṃ bhadante,</i></a><br>
<a data-var="Yathā tuvaṃ → yameva tvaṃ (bj)"><i>Yathā tuvaṃ bhāsasi kāḷahatthi;</i></a><br>
<a><i>Pātova antepuraṃ pāpuṇitvā,</i></a><br>
<a><i>Vakkhāmi te rājino sammukhe taṃ”.</i></a></p>
<p><a data-var="vivasāne → vivasane (bj, sya1ed, sya2ed, pts-vp-pli1)" data-ref="sc5, ms23J_1191, msdiv375"><i>Tato ratyā vivasāne,</i></a><br>
<a><i>sūriyuggamanaṃ pati;</i></a><br>
<a><i>Kāḷo rasakamādāya,</i></a><br>
<a><i>rājānaṃ upasaṅkami;</i></a><br>
<a data-var="Upasaṅkamma → upasaṅkamitvā (bj, sya1ed, sya2ed, pts-vp-pli1)"><i>Upasaṅkamma rājānaṃ,</i></a><br>
<a><i>idaṃ vacanamabravi.</i></a></p>
<p><a data-ref="sc6, ms23J_1192, msdiv376"><i>“Saccaṃ kira mahārāja,</i></a><br>
<a><i>rasako pesito tayā;</i></a><br>
<a><i>Hanati itthipurise,</i></a><br>
<a><i>tuvaṃ maṃsāni khādasi”.</i></a></p>
<p><a data-ref="sc7, pts-vp-pli5.462, ms23J_1193, msdiv377"><i>“Evameva tathā kāḷa,</i></a><br>
<a><i>rasako pesito mayā;</i></a><br>
<a><i>Mama atthaṃ karontassa,</i></a><br>
<a><i>kimetaṃ paribhāsasi”.</i></a></p>
<p><a data-ref="sc8, pts-vp-pli5.464, ms23J_1194, msdiv378"><i>“Ānando sabbamacchānaṃ,</i></a><br>
<a><i>khāditvā rasagiddhimā;</i></a><br>
<a><i>Parikkhīṇāya parisāya,</i></a><br>
<a><i>attānaṃ khādiyā mato.</i></a></p>
<p><a data-var="ratto → rato (bj, sya1ed, sya2ed, pts-vp-pli1)" data-ref="sc9, ms23J_1195, msdiv379"><i>Evaṃ pamatto rasagārave ratto,</i></a><br>
<a><i>Bālo yadī āyati nāvabujjhati;</i></a><br>
<a data-var="caji → cajitvā (mr)"><i>Vidhamma putte caji ñātake ca,</i></a><br>
<a data-var="attānaññeva → attānameva (bj, pts-vp-pli1)"><i>Parivattiya attānaññeva khādati.</i></a></p>
<p><a data-var="vigetu → vihetu (bj, pts-vp-pli1)" data-ref="sc10, ms23J_1196, msdiv380"><i>Idaṃ te sutvāna vigetu chando,</i></a><br>
<a data-var="bhakkhayī → mā bhakkhasi (bj); mā bhakkhasī (pts-vp-pli1)"><i>Mā bhakkhayī rāja manussamaṃsaṃ;</i></a><br>
<a><i>Mā tvaṃ imaṃ kevalaṃ vārijova,</i></a><br>
<a data-var="Dvipadādhipa → dipadādipa (bj); dipadādhipa (pts-vp-pli1)"><i>Dvipadādhipa suññamakāsi raṭṭhaṃ”.</i></a></p>
<p><a data-ref="sc11, pts-vp-pli5.465, ms23J_1197, msdiv381"><i>“Sujāto nāma nāmena,</i></a><br>
<a data-var="tassa atrajo → tassa atraja oraso (pts-vp-pli1)"><i>oraso tassa atrajo;</i></a><br>
<a><i>Jambupesimaladdhāna,</i></a><br>
<a><i>mato so tassa saṅkhaye.</i></a></p>
<p><a data-ref="sc12, ms23J_1198, msdiv382"><i>Evameva ahaṃ kāḷa,</i></a><br>
<a><i>bhutvā bhakkhaṃ rasuttamaṃ;</i></a><br>
<a><i>Aladdhā mānusaṃ maṃsaṃ,</i></a><br>
<a data-var="hissāmi → hessāmi (bj, sya1ed, sya2ed); hassāmi (pts-vp-pli1)"><i>maññe hissāmi jīvitaṃ”.</i></a></p>
<p><a data-ref="sc13, pts-vp-pli5.467, ms23J_1199, msdiv383"><i>“Māṇava abhirūposi,</i></a><br>
<a><i>kule jātosi sotthiye;</i></a><br>
<a><i>Na tvaṃ arahasi tāta,</i></a><br>
<a><i>abhakkhaṃ bhakkhayetave”.</i></a></p>
<p><a data-ref="sc14, ms23J_1200, msdiv384"><i>“Rasānaṃ aññataraṃ etaṃ,</i></a><br>
<a data-var="kasmā → yasmā (bj, pts-vp-pli1)"><i>kasmā maṃ tvaṃ nivāraye;</i></a><br>
<a><i>Sohaṃ tattha gamissāmi,</i></a><br>
<a><i>yattha lacchāmi edisaṃ.</i></a></p>
<p><a data-ref="sc15, ms23J_1201, msdiv385"><i>Sovāhaṃ nippatissāmi,</i></a><br>
<a><i>na te vacchāmi santike;</i></a><br>
<a><i>Yassa me dassanena tvaṃ,</i></a><br>
<a><i>nābhinandasi brāhmaṇa”.</i></a></p>
<p><a data-ref="sc16, ms23J_1202, msdiv386"><i>“Addhā aññepi dāyāde,</i></a><br>
<a><i>putte lacchāma māṇava;</i></a><br>
<a><i>Tvañca jamma vinassassu,</i></a><br>
<a><i>yattha pattaṃ na taṃ suṇe”.</i></a></p>
<p><a data-ref="sc17, ms23J_1203, msdiv387"><i>“Evameva tuvaṃ rāja,</i></a><br>
<a><i>dvipadinda suṇohi me;</i></a><br>
<a><i>Pabbājessanti taṃ raṭṭhā,</i></a><br>
<a><i>soṇḍaṃ māṇavakaṃ yathā”.</i></a></p>
<p><a data-ref="sc18, ms23J_1204, msdiv388"><i>“Sujāto nāma nāmena,</i></a><br>
<a><i>bhāvitattāna sāvako;</i></a><br>
<a><i>Accharaṃ kāmayantova,</i></a><br>
<a><i>na so bhuñji na so pivi.</i></a></p>
<p><a data-var="Kusaggenudakamādāya → kusagge udakamādāya (bj, pts-vp-pli1)" data-ref="sc19, ms23J_1205, msdiv389"><i>Kusaggenudakamādāya,</i></a><br>
<a><i>samudde udakaṃ mine;</i></a><br>
<a><i>Evaṃ mānusakā kāmā,</i></a><br>
<a><i>dibbakāmāna santike.</i></a></p>
<p><a data-ref="sc20, ms23J_1206, msdiv390"><i>Evameva ahaṃ kāḷa,</i></a><br>
<a><i>bhutvā bhakkhaṃ rasuttamaṃ;</i></a><br>
<a><i>Aladdhā mānusaṃ maṃsaṃ,</i></a><br>
<a><i>maññe hissāmi jīvitaṃ”.</i></a></p>
<p><a data-ref="sc21, pts-vp-pli5.469, ms23J_1207, msdiv391"><i>“Yathāpi te dhataraṭṭhā,</i></a><br>
<a><i>haṃsā vehāyasaṅgamā;</i></a><br>
<a data-var="Abhuttaparibhogena → avuttiparibhogena (bj, pts-vp-pli1); ayuttaparibhogena (sya1ed, sya2ed)"><i>Abhuttaparibhogena,</i></a><br>
<a><i>sabbe abbhatthataṃ gatā.</i></a></p>
<p><a data-ref="sc22, ms23J_1208, msdiv392"><i>Evameva tuvaṃ rāja,</i></a><br>
<a><i>dvipadinda suṇohi me;</i></a><br>
<a><i>Abhakkhaṃ rāja bhakkhesi,</i></a><br>
<a><i>tasmā pabbājayanti taṃ”.</i></a></p>
<p><a data-ref="sc23, pts-vp-pli5.475, ms23J_1209, msdiv393"><i>“Tiṭṭhāhīti mayā vutto,</i></a><br>
<a data-var="pammukho → yammukho (pts-vp-pli1); pāmukho (mr)"><i>So tvaṃ gacchasi pammukho;</i></a><br>
<a><i>Aṭṭhito tvaṃ ṭhitomhīti,</i></a><br>
<a><i>Lapasi brahmacārini;</i></a><br>
<a><i>Idaṃ te samaṇāyuttaṃ,</i></a><br>
<a data-var="kaṅkapattaṃ → kaṅkhapattaṃ (sya1ed, sya2ed, mr)"><i>Asiñca me maññasi kaṅkapattaṃ”.</i></a></p>
<p><a data-ref="sc24, ms23J_1210, msdiv394"><i>“Ṭhitohamasmī sadhammesu rāja,</i></a><br>
<a><i>Na nāmagottaṃ parivattayāmi;</i></a><br>
<a><i>Corañca loke aṭhitaṃ vadanti,</i></a><br>
<a><i>Āpāyikaṃ nerayikaṃ ito cutaṃ.</i></a></p>
<p><a data-var="saddahasi → sacepi sahasi (pts-vp-pli1)" data-ref="sc25, ms23J_1211, msdiv395"><i>Sace tvaṃ saddahasi rāja,</i></a><br>
<a data-var="khattiya → khattiyaṃ (sya1ed, sya2ed)"><i>sutaṃ gaṇhāhi khattiya;</i></a><br>
<a><i>Tena yaññaṃ yajitvāna,</i></a><br>
<a><i>evaṃ saggaṃ gamissasi”.</i></a></p>
<p><a data-var="jātibhūmi → jātabhūmi (bj)" data-ref="sc26, pts-vp-pli5.476, ms23J_1212, msdiv396"><i>“Kismiṃ nu raṭṭhe tava jātibhūmi,</i></a><br>
<a><i>Atha kena atthena idhānupatto;</i></a><br>
<a><i>Akkhāhi me brāhmaṇa etamatthaṃ,</i></a><br>
<a><i>Kimicchasī demi tayajja patthitaṃ”.</i></a></p>
<p><a data-ref="sc27, ms23J_1213, msdiv397"><i>“Gāthā catasso dharaṇīmahissara,</i></a><br>
<a><i>Sugambhiratthā varasāgarūpamā;</i></a><br>
<a><i>Taveva atthāya idhāgatosmi,</i></a><br>
<a><i>Suṇohi gāthā paramatthasaṃhitā”.</i></a></p>
<p><a data-ref="sc28, pts-vp-pli5.478, ms23J_1214, msdiv398"><i>“Na ve rudanti matimanto sapaññā,</i></a><br>
<a><i>Bahussutā ye bahuṭhānacintino;</i></a><br>
<a><i>Dīpañhi etaṃ paramaṃ narānaṃ,</i></a><br>
<a><i>Yaṃ paṇḍitā sokanudā bhavanti.</i></a></p>
<p><a data-var="udāhu → uda (bj, pts-vp-pli1)" data-ref="sc29, pts-vp-pli5.479, ms23J_1215, msdiv399"><i>Attānaṃ ñātī udāhu puttadāraṃ,</i></a><br>
<a><i>Dhaññaṃ dhanaṃ rajataṃ jātarūpaṃ;</i></a><br>
<a data-var="Kimeva tvaṃ → kimonu tvaṃ (bj, pts-vp-pli1)"><i>Kimeva tvaṃ sutasomānutappe,</i></a><br>
<a><i>Korabyaseṭṭha vacanaṃ suṇoma tetaṃ”.</i></a></p>
<p><a data-ref="sc30, ms23J_1216, msdiv400"><i>“Nevāhamattānamanutthunāmi,</i></a><br>
<a><i>Na puttadāraṃ na dhanaṃ na raṭṭhaṃ;</i></a><br>
<a><i>Satañca dhammo carito purāṇo,</i></a><br>
<a data-var="saṅkaraṃ → saṅgaraṃ (bj, sya1ed, sya2ed, pts-vp-pli1)"><i>Taṃ saṅkaraṃ brāhmaṇassānutappe.</i></a></p>
<p><a data-ref="sc31, ms23J_1217, msdiv401"><i>Kato mayā saṅkaro brāhmaṇena,</i></a><br>
<a><i>Raṭṭhe sake issariye ṭhitena;</i></a><br>
<a><i>Taṃ saṅkaraṃ brāhmaṇasappadāya,</i></a><br>
<a><i>Saccānurakkhī punarāvajissaṃ”.</i></a></p>
<p><a data-ref="sc32, ms23J_1218, msdiv402"><i>“Nevāhametaṃ abhisaddahāmi,</i></a><br>
<a><i>Sukhī naro maccumukhā pamutto;</i></a><br>
<a><i>Amittahatthaṃ punarāvajeyya,</i></a><br>
<a><i>Korabyaseṭṭha na hi maṃ upesi.</i></a></p>
<p><a data-ref="sc33, pts-vp-pli5.480, ms23J_1219, msdiv403"><i>Mutto tuvaṃ porisādassa hatthā,</i></a><br>
<a><i>Gantvā sakaṃ mandiraṃ kāmakāmī;</i></a><br>
<a><i>Madhuraṃ piyaṃ jīvitaṃ laddha rāja,</i></a><br>
<a><i>Kuto tuvaṃ ehisi me sakāsaṃ”.</i></a></p>
<p><a data-ref="sc34, ms23J_1220, msdiv404"><i>“Mataṃ vareyya parisuddhasīlo,</i></a><br>
<a data-var="Na jīvitaṃ → na hi jīvitaṃ (bj)"><i>Na jīvitaṃ garahito pāpadhammo;</i></a><br>
<a data-var="tāyati → tāyate (bj, sya1ed, sya2ed, pts-vp-pli1, mr)"><i>Na hi taṃ naraṃ tāyati duggatīhi,</i></a><br>
<a><i>Yassāpi hetu alikaṃ bhaṇeyya.</i></a></p>
<p><a data-ref="sc35, ms23J_1221, msdiv405"><i>Sacepi vāto girimāvaheyya,</i></a><br>
<a><i>Cando ca suriyo ca chamā pateyyuṃ;</i></a><br>
<a><i>Sabbā ca najjo paṭisotaṃ vajeyyuṃ,</i></a><br>
<a><i>Na tvevahaṃ rāja musā bhaṇeyyaṃ.</i></a></p>
<p><a data-var="ayaṃ gāthā pts-vp-pli1ed potthake" data-ref="sc36, ms23J_1222, msdiv406"><i>Nabhaṃ phaleyya udadhīpi susse,</i></a><br>
<a><i>Saṃvaṭṭaye bhūtadharā vasundharā;</i></a><br>
<a><i>Siluccayo meru samūlamuppate,</i></a><br>
<a><i>Na tvevahaṃ rāja musā bhaṇeyyaṃ.</i></a></p>
<p><a data-ref="sc37, pts-vp-pli5.481, ms23J_1223, msdiv407"><i>Asiñca sattiñca parāmasāmi,</i></a><br>
<a><i>Sapathampi te samma ahaṃ karomi;</i></a><br>
<a><i>Tayā pamutto anaṇo bhavitvā,</i></a><br>
<a><i>Saccānurakkhī punarāvajissaṃ”.</i></a></p>
<p><a data-ref="sc38, ms23J_1224, msdiv408"><i>“Yo te kato saṅgaro brāhmaṇena,</i></a><br>
<a><i>Raṭṭhe sake issariye ṭhitena;</i></a><br>
<a data-var="saṅgaraṃ → saṅkaraṃ (csp1ed)"><i>Taṃ saṅgaraṃ brāhmaṇasappadāya,</i></a><br>
<a><i>Saccānurakkhī punarāvajassu”.</i></a></p>
<p><a data-ref="sc39, ms23J_1225, msdiv409"><i>“Yo me kato saṅgaro brāhmaṇena,</i></a><br>
<a><i>Raṭṭhe sake issariye ṭhitena;</i></a><br>
<a data-var="saṅgaraṃ → saṅkaraṃ (csp1ed)"><i>Taṃ saṅgaraṃ brāhmaṇasappadāya,</i></a><br>
<a><i>Saccānurakkhī punarāvajissaṃ”.</i></a></p>
<p><a data-ref="sc40, pts-vp-pli5.482, ms23J_1226, msdiv410"><i>Mutto ca so porisādassa hatthā,</i></a><br>
<a><i>Gantvāna taṃ brāhmaṇaṃ etadavoca;</i></a><br>
<a data-var="Suṇoma → suṇomi (bj, sya1ed, sya2ed)"><i>“Suṇoma gāthāyo satārahāyo,</i></a><br>
<a><i>Yā me sutā assu hitāya brahme”.</i></a></p>
<p><a data-ref="sc41, ms23J_1227, msdiv411"><i>“Sakideva sutasoma,</i></a><br>
<a data-var="hoti → hotu (pts-vp-pli1)"><i>sabbhi hoti samāgamo;</i></a><br>
<a><i>Sā naṃ saṅgati pāleti,</i></a><br>
<a><i>nāsabbhi bahu saṅgamo.</i></a></p>
<p><a data-ref="sc42, ms23J_1228, msdiv412"><i>Sabbhireva samāsetha,</i></a><br>
<a><i>sabbhi kubbetha santhavaṃ;</i></a><br>
<a><i>Sataṃ saddhammamaññāya,</i></a><br>
<a><i>seyyo hoti na pāpiyo.</i></a></p>
<p><a data-ref="sc43, ms23J_1229, msdiv413"><i>Jīranti ve rājarathā sucittā,</i></a><br>
<a><i>Atho sarīrampi jaraṃ upeti;</i></a><br>
<a><i>Satañca dhammo na jaraṃ upeti,</i></a><br>
<a><i>Santo have sabbhi pavedayanti.</i></a></p>
<p><a data-ref="sc44, ms23J_1230, msdiv414"><i>Nabhañca dūre pathavī ca dūre,</i></a><br>
<a><i>Pāraṃ samuddassa tadāhu dūre;</i></a><br>
<a><i>Tato have dūrataraṃ vadanti,</i></a><br>
<a data-var="dhammo → dhammaṃ (bj, pts-vp-pli1)"><i>Satañca dhammo asatañca rāja”.</i></a></p>
<p><a data-var="Sahassiyā → sahassiyo (bj, pts-vp-pli1); sāhassiyā (sya1ed, sya2ed)" data-ref="sc45, pts-vp-pli5.484, ms23J_1231, msdiv415"><i>“Sahassiyā imā gāthā,</i></a><br>
<a data-var="nahimā → na imā (bj, pts-vp-pli1); nayimā (sya1ed, sya2ed)"><i>nahimā gāthā satārahā;</i></a><br>
<a><i>Cattāri tvaṃ sahassāni,</i></a><br>
<a><i>khippaṃ gaṇhāhi brāhmaṇa”.</i></a></p>
<p><a data-var="nāvutiyā → asītiyā navutiyā (pts-vp-pli1)" data-ref="sc46, pts-vp-pli5.485, ms23J_1232, msdiv416"><i>“Āsītiyā nāvutiyā ca gāthā,</i></a><br>
<a data-var="bhaveyya → bhaveyyu (bj, sya1ed, sya2ed, pts-vp-pli1)"><i>Satārahā cāpi bhaveyya gāthā;</i></a><br>
<a><i>Paccattameva sutasoma jānahi,</i></a><br>
<a data-var="Sahassiyā nāma kā atthi → sahassiyo nāma idhatthi (bj); sahassiyo nāma kuthatthi (pts-vp-pli1)"><i>Sahassiyā nāma kā atthi gāthā”.</i></a></p>
<p><a data-ref="sc47, ms23J_1233, msdiv417"><i>“Icchāmi vohaṃ sutavuddhimattano,</i></a><br>
<a data-var="Santoti maṃ → santo ca maṃ (bj, pts-vp-pli1, mr); santo mamaṃ (sya1ed, sya2ed)"><i>Santoti maṃ sappurisā bhajeyyuṃ;</i></a><br>
<a><i>Ahaṃ savantīhi mahodadhīva,</i></a><br>
<a><i>Na hi tāta tappāmi subhāsitena.</i></a></p>
<p><a data-ref="sc48, ms23J_1234, msdiv418"><i>Aggi yathā tiṇakaṭṭhaṃ dahanto,</i></a><br>
<a data-var="sāgarova → sāgaro vā (bj, pts-vp-pli1 ^mi7.3.10#1 [Samuddaṅgapañha])"><i>Na tappatī sāgarova nadīhi;</i></a><br>
<a><i>Evampi te paṇḍitā rājaseṭṭha,</i></a><br>
<a><i>Sutvā na tappanti subhāsitena.</i></a></p>
<p><a data-ref="sc49, pts-vp-pli5.486, ms23J_1235, msdiv419"><i>Sakassa dāsassa yadā suṇomi,</i></a><br>
<a data-var="Gāthaṃ ahaṃ atthavatiṃ → gāthā ahaṃ atthavatī (bj, pts-vp-pli1)"><i>Gāthaṃ ahaṃ atthavatiṃ janinda;</i></a><br>
<a><i>Tameva sakkacca nisāmayāmi,</i></a><br>
<a><i>Na hi tāta dhammesu mamatthi titti.</i></a></p>
<p><a data-ref="sc50, ms23J_1236, msdiv420"><i>Idaṃ te raṭṭhaṃ sadhanaṃ sayoggaṃ,</i></a><br>
<a><i>Sakāyuraṃ sabbakāmūpapannaṃ;</i></a><br>
<a data-var="paribhāsasi maṃ → bhāsase maṃ (bj, sya1ed, sya2ed); paribhāsase maṃ (pts-vp-pli1)"><i>Kiṃ kāmahetu paribhāsasi maṃ,</i></a><br>
<a data-var="porisādassa ñatte → porisādassa kante (bj, pts-vp-pli1); porisādassa ñante (sya1ed, sya2ed); porisādassupante (mr)"><i>Gacchāmahaṃ porisādassa ñatte”.</i></a></p>
<p><a data-ref="sc51, ms23J_1237, msdiv421"><i>“Attānurakkhāya bhavanti hete,</i></a><br>
<a><i>Hatthārohā rathikā pattikā ca;</i></a><br>
<a data-var="Assāruhā → assārohā (bj, sya1ed, sya2ed, pts-vp-pli1)"><i>Assāruhā ye ca dhanuggahāse,</i></a><br>
<a><i>Senaṃ payuñjāma hanāma sattuṃ”.</i></a></p>
<p><a data-ref="sc52, pts-vp-pli5.487, ms23J_1238, msdiv422"><i>“Sudukkaraṃ porisādo akāsi,</i></a><br>
<a><i>Jīvaṃ gahetvāna avassajī maṃ;</i></a><br>
<a><i>Taṃ tādisaṃ pubbakiccaṃ saranto,</i></a><br>
<a><i>Dubbhe ahaṃ tassa kathaṃ janinda”.</i></a></p>
<p><a data-ref="sc53, ms23J_1239, msdiv423"><i>Vanditvā so pitaraṃ mātarañca,</i></a><br>
<a><i>Anusāsetvā negamañca balañca;</i></a><br>
<a><i>Saccavādī saccānurakkhamāno,</i></a><br>
<a><i>Agamāsi so yattha porisādo.</i></a></p>
<p><a data-ref="sc54, ms23J_1240, msdiv424"><i>“Kato mayā saṅgaro brāhmaṇena,</i></a><br>
<a><i>Raṭṭhe sake issariye ṭhitena;</i></a><br>
<a><i>Taṃ saṅgaraṃ brāhmaṇasappadāya,</i></a><br>
<a><i>Saccānurakkhī punarāgatosmi;</i></a><br>
<a><i>Yajassu yaññaṃ khāda maṃ porisāda”.</i></a></p>
<p><a data-var="khāditaṃ → khādituṃ (bj, sya1ed, sya2ed, pts-vp-pli1)" data-ref="sc55, ms23J_1241, msdiv425"><i>“Na hāyate khāditaṃ mayhaṃ pacchā,</i></a><br>
<a data-var="sadhūmikāva → sadhūmakā ca (bj, sya1ed, sya2ed)"><i>Citakā ayaṃ tāva sadhūmikāva;</i></a><br>
<a><i>Niddhūmake pacitaṃ sādhupakkaṃ,</i></a><br>
<a data-var="Suṇoma → suṇomi (bj); suṇāma (pts-vp-pli1)"><i>Suṇoma gāthāyo satārahāyo”.</i></a></p>
<p><a data-var="porisādakāsi → purisādakāsi (sya1ed, sya2ed); porisādamakāsi (mr)" data-ref="sc56, pts-vp-pli5.489, ms23J_1242, msdiv426"><i>“Adhammiko tvaṃ porisādakāsi,</i></a><br>
<a><i>Raṭṭhā ca bhaṭṭho udarassa hetu;</i></a><br>
<a><i>Dhammañcimā abhivadanti gāthā,</i></a><br>
<a><i>Dhammo ca adhammo ca kuhiṃ sameti.</i></a></p>
<p><a data-ref="sc57, ms23J_1243, msdiv427"><i>Adhammikassa luddassa,</i></a><br>
<a><i>niccaṃ lohitapāṇino;</i></a><br>
<a><i>Natthi saccaṃ kuto dhammo,</i></a><br>
<a><i>kiṃ sutena karissasi”.</i></a></p>
<p><a data-ref="sc58, ms23J_1244, msdiv428"><i>“Yo maṃsahetu migavaṃ careyya,</i></a><br>
<a><i>Yo vā hane purisamattahetu;</i></a><br>
<a><i>Ubhopi te pecca samā bhavanti,</i></a><br>
<a data-var="Kasmā no → kasmā nu (mr)"><i>Kasmā no adhammikaṃ brūsi maṃ tvaṃ”.</i></a></p>
<p><a data-ref="sc59, ms23J_1245, msdiv429"><i>“Pañca pañca na khā bhakkhā,</i></a><br>
<a><i>khattiyena pajānatā;</i></a><br>
<a><i>Abhakkhaṃ rāja bhakkhesi,</i></a><br>
<a><i>tasmā adhammiko tuvaṃ”.</i></a></p>
<p><a data-ref="sc60, pts-vp-pli5.490, ms23J_1246, msdiv430"><i>“Mutto tuvaṃ porisādassa hatthā,</i></a><br>
<a><i>Gantvā sakaṃ mandiraṃ kāmakāmī;</i></a><br>
<a><i>Amittahatthaṃ punarāgatosi,</i></a><br>
<a><i>Na khattadhamme kusalosi rāja”.</i></a></p>
<p><a data-ref="sc61, ms23J_1247, msdiv431"><i>“Ye khattadhamme kusalā bhavanti,</i></a><br>
<a><i>Pāyena te nerayikā bhavanti;</i></a><br>
<a><i>Tasmā ahaṃ khattadhammaṃ pahāya,</i></a><br>
<a><i>Saccānurakkhī punarāgatosmi;</i></a><br>
<a><i>Yajassu yaññaṃ khāda maṃ porisāda”.</i></a></p>
<p><a data-ref="sc62, ms23J_1248, msdiv432"><i>“Pāsādavāsā pathavīgavāssā,</i></a><br>
<a><i>Kāmitthiyo kāsikacandanañca;</i></a><br>
<a data-var="labhasi → labbhati (pts-vp-pli1)"><i>Sabbaṃ tahiṃ labhasi sāmitāya,</i></a><br>
<a><i>Saccena kiṃ passasi ānisaṃsaṃ”.</i></a></p>
<p><a data-ref="sc63, pts-vp-pli5.491, ms23J_1249, msdiv433"><i>“Ye kecime atthi rasā pathabyā,</i></a><br>
<a><i>Saccaṃ tesaṃ sādhutaraṃ rasānaṃ;</i></a><br>
<a><i>Sacce ṭhitā samaṇabrāhmaṇā ca,</i></a><br>
<a><i>Taranti jātimaraṇassa pāraṃ”.</i></a></p>
<p><a data-ref="sc64, ms23J_1250, msdiv434"><i>“Mutto tuvaṃ porisādassa hatthā,</i></a><br>
<a><i>Gantvā sakaṃ mandiraṃ kāmakāmī;</i></a><br>
<a><i>Amittahatthaṃ punarāgatosi,</i></a><br>
<a><i>Na hi nūna te maraṇabhayaṃ janinda;</i></a><br>
<a data-var="asi → ca'si (bj, sya1ed, sya2ed, pts-vp-pli1)"><i>Alīnacitto asi saccavādī”.</i></a></p>
<p><a data-ref="sc65, ms23J_1251, msdiv435"><i>“Katā me kalyāṇā anekarūpā,</i></a><br>
<a><i>Yaññā yiṭṭhā ye vipulā pasatthā;</i></a><br>
<a><i>Visodhito paralokassa maggo,</i></a><br>
<a><i>Dhamme ṭhito ko maraṇassa bhāye.</i></a></p>
<p><a data-ref="sc66, pts-vp-pli5.492, ms23J_1252, msdiv436"><i>Katā me kalyāṇā anekarūpā,</i></a><br>
<a><i>Yaññā yiṭṭhā ye vipulā pasatthā;</i></a><br>
<a><i>Anānutappaṃ paralokaṃ gamissaṃ,</i></a><br>
<a data-var="ada → khāda (bj, sya1ed, sya2ed, pts-vp-pli1)"><i>Yajassu yaññaṃ ada maṃ porisāda.</i></a></p>
<p><a data-ref="sc67, ms23J_1253, msdiv437"><i>Pitā ca mātā ca upaṭṭhitā me,</i></a><br>
<a><i>Dhammena me issariyaṃ pasatthaṃ;</i></a><br>
<a><i>Visodhito paralokassa maggo,</i></a><br>
<a><i>Dhamme ṭhito ko maraṇassa bhāye.</i></a></p>
<p><a data-ref="sc68, ms23J_1254, msdiv438"><i>Pitā ca mātā ca upaṭṭhitā me,</i></a><br>
<a><i>Dhammena me issariyaṃ pasatthaṃ;</i></a><br>
<a><i>Anānutappaṃ paralokaṃ gamissaṃ,</i></a><br>
<a><i>Yajassu yaññaṃ ada maṃ porisāda.</i></a></p>
<p><a data-var="katā me kārā → katūpakāro (sya1ed, sya2ed, mr)" data-ref="sc69, ms23J_1255, msdiv439"><i>Ñātīsu mittesu katā me kārā,</i></a><br>
<a><i>Dhammena me issariyaṃ pasatthaṃ;</i></a><br>
<a><i>Visodhito paralokassa maggo,</i></a><br>
<a><i>Dhamme ṭhito ko maraṇassa bhāye.</i></a></p>
<p><a data-ref="sc70, ms23J_1256, msdiv440"><i>Ñātīsu mittesu katā me kārā,</i></a><br>
<a><i>Dhammena me issariyaṃ pasatthaṃ;</i></a><br>
<a><i>Anānutappaṃ paralokaṃ gamissaṃ,</i></a><br>
<a><i>Yajassu yaññaṃ ada maṃ porisāda.</i></a></p>
<p><a data-ref="sc71, ms23J_1257, msdiv441"><i>Dinnaṃ me dānaṃ bahudhā bahūnaṃ,</i></a><br>
<a><i>Santappitā samaṇabrāhmaṇā ca;</i></a><br>
<a><i>Visodhito paralokassa maggo,</i></a><br>
<a><i>Dhamme ṭhito ko maraṇassa bhāye.</i></a></p>
<p><a data-ref="sc72, ms23J_1258, msdiv442"><i>Dinnaṃ me dānaṃ bahudhā bahūnaṃ,</i></a><br>
<a><i>Santappitā samaṇabrāhmaṇā ca;</i></a><br>
<a><i>Anānutappaṃ paralokaṃ gamissaṃ,</i></a><br>
<a><i>Yajassu yaññaṃ ada maṃ porisāda”.</i></a></p>
<p><a data-ref="sc73, pts-vp-pli5.493, ms23J_1259, msdiv443"><i>“Visaṃ pajānaṃ puriso adeyya,</i></a><br>
<a><i>Āsīvisaṃ jalitamuggatejaṃ;</i></a><br>
<a data-var="viphaleyya → vipateyya (bj, pts-vp-pli1)"><i>Muddhāpi tassa viphaleyya sattadhā,</i></a><br>
<a><i>Yo tādisaṃ saccavādiṃ adeyya.</i></a></p>
<p><a data-ref="sc74, ms23J_1260, msdiv444"><i>Sutvā dhammaṃ vijānanti,</i></a><br>
<a><i>Narā kalyāṇapāpakaṃ;</i></a><br>
<a><i>Api gāthā suṇitvāna,</i></a><br>
<a data-var="ramate → ramatī (bj, pts-vp-pli1)"><i>Dhamme me ramate mano”.</i></a></p>
<p><a data-var="mahārāja → sutasoma (bj, pts-vp-pli1)" data-ref="sc75, ms23J_1261, msdiv445"><i>“Sakideva mahārāja,</i></a><br>
<a><i>sabbhi hoti samāgamo;</i></a><br>
<a><i>Sā naṃ saṅgati pāleti,</i></a><br>
<a><i>nāsabbhi bahu saṅgamo.</i></a></p>
<p><a data-ref="sc76, ms23J_1262, msdiv446"><i>Sabbhireva samāsetha,</i></a><br>
<a><i>sabbhi kubbetha santhavaṃ;</i></a><br>
<a><i>Sataṃ saddhammamaññāya,</i></a><br>
<a><i>seyyo hoti na pāpiyo.</i></a></p>
<p><a data-ref="sc77, ms23J_1263, msdiv447"><i>Jīranti ve rājarathā sucittā,</i></a><br>
<a><i>Atho sarīrampi jaraṃ upeti;</i></a><br>
<a><i>Satañca dhammo na jaraṃ upeti,</i></a><br>
<a><i>Santo have sabbhi pavedayanti.</i></a></p>
<p><a data-ref="sc78, ms23J_1264, msdiv448"><i>Nabhañca dūre pathavī ca dūre,</i></a><br>
<a><i>Pāraṃ samuddassa tadāhu dūre;</i></a><br>
<a><i>Tato have dūrataraṃ vadanti,</i></a><br>
<a data-var="dhammo → dhammaṃ (bj, pts-vp-pli1)"><i>Satañca dhammo asatañca rāja”.</i></a></p>
<p><a data-ref="sc79, ms23J_1265, msdiv449"><i>“Gāthā imā atthavatī subyañjanā,</i></a><br>
<a><i>Subhāsitā tuyha janinda sutvā;</i></a><br>
<a><i>Ānandi vitto sumano patīto,</i></a><br>
<a><i>Cattāri te samma vare dadāmi”.</i></a></p>
<p><a data-var="bujjhasi tuvaṃ → bujjhasi tvaṃ (bj, pts-vp-pli1); bujjhase tuvaṃ (sya1ed, sya2ed)" data-ref="sc80, pts-vp-pli5.495, ms23J_1266, msdiv450"><i>“Yo nattano maraṇaṃ bujjhasi tuvaṃ,</i></a><br>
<a><i>Hitāhitaṃ vinipātañca saggaṃ;</i></a><br>
<a><i>Giddho rase duccarite niviṭṭho,</i></a><br>
<a><i>Kiṃ tvaṃ varaṃ dassasi pāpadhamma.</i></a></p>
<p><a data-ref="sc81, ms23J_1267, msdiv451"><i>Ahañca taṃ dehi varanti vajjaṃ,</i></a><br>
<a><i>Tvañcāpi datvāna avākareyya;</i></a><br>
<a><i>Sandiṭṭhikaṃ kalahamimaṃ vivādaṃ,</i></a><br>
<a><i>Ko paṇḍito jānamupabbajeyya”.</i></a></p>
<p><a data-ref="sc82, ms23J_1268, msdiv452"><i>“Na taṃ varaṃ arahati jantu dātuṃ,</i></a><br>
<a><i>Yaṃ vāpi datvāna avākareyya;</i></a><br>
<a><i>Varassu samma avikampamāno,</i></a><br>
<a><i>Pāṇaṃ cajitvānapi dassameva”.</i></a></p>
<p><a data-var="sakhyaṃ → sakkhi (bj, sya1ed, sya2ed, pts-vp-pli1)" data-ref="sc83, ms23J_1269, msdiv453"><i>“Ariyassa ariyena sameti sakhyaṃ,</i></a><br>
<a><i>Paññassa paññāṇavatā sameti;</i></a><br>
<a data-var="arogaṃ → ārogyaṃ (mr)"><i>Passeyya taṃ vassasataṃ arogaṃ,</i></a><br>
<a><i>Etaṃ varānaṃ paṭhamaṃ varāmi”.</i></a></p>
<p><a data-ref="sc84, pts-vp-pli5.496, ms23J_1270, msdiv454"><i>“Ariyassa ariyena sameti sakhyaṃ,</i></a><br>
<a><i>Paññassa paññāṇavatā sameti;</i></a><br>
<a><i>Passāsi maṃ vassasataṃ arogaṃ,</i></a><br>
<a><i>Etaṃ varānaṃ paṭhamaṃ dadāmi”.</i></a></p>
<p><a data-ref="sc85, ms23J_1271, msdiv455"><i>“Ye khattiyāse idha bhūmipālā,</i></a><br>
<a><i>Muddhābhisittā katanāmadheyyā;</i></a><br>
<a><i>Na tādise bhūmipatī adesi,</i></a><br>
<a><i>Etaṃ varānaṃ dutiyaṃ varāmi”.</i></a></p>
<p><a data-ref="sc86, ms23J_1272, msdiv456"><i>“Ye khattiyāse idha bhūmipālā,</i></a><br>
<a><i>Muddhābhisittā katanāmadheyyā;</i></a><br>
<a><i>Na tādise bhūmipatī ademi,</i></a><br>
<a><i>Etaṃ varānaṃ dutiyaṃ dadāmi”.</i></a></p>
<p><a data-ref="sc87, pts-vp-pli5.497, ms23J_1273, msdiv457"><i>“Parosataṃ khattiyā te gahitā,</i></a><br>
<a><i>Talāvutā assumukhā rudantā;</i></a><br>
<a><i>Sake te raṭṭhe paṭipādayāhi,</i></a><br>
<a><i>Etaṃ varānaṃ tatiyaṃ varāmi”.</i></a></p>
<p><a data-ref="sc88, ms23J_1274, msdiv458"><i>“Parosataṃ khattiyā me gahitā,</i></a><br>
<a><i>Talāvutā assumukhā rudantā;</i></a><br>
<a data-var="Sake te raṭṭhe paṭipādayāmi → sakena raṭṭhena paṭipādayāmi te (bj)"><i>Sake te raṭṭhe paṭipādayāmi,</i></a><br>
<a><i>Etaṃ varānaṃ tatiyaṃ dadāmi”.</i></a></p>
<p><a data-var="byathitā → byathitaṃ (bj); vyādhitaṃ (pts-vp-pli1)" data-ref="sc89, ms23J_1275, msdiv459"><i>“Chiddaṃ te raṭṭhaṃ byathitā bhayā hi,</i></a><br>
<a><i>Puthū narā leṇamanuppaviṭṭhā;</i></a><br>
<a data-var="viramehi → viramāhi (sya1ed, sya2ed)"><i>Manussamaṃsaṃ viramehi rāja,</i></a><br>
<a><i>Etaṃ varānaṃ catutthaṃ varāmi”.</i></a></p>
<p><a data-var="mama → mamaṃ (bj, sya1ed, sya2ed, pts-vp-pli1)" data-ref="sc90, pts-vp-pli5.498, ms23J_1276, msdiv460"><i>“Addhā hi so bhakkho mama manāpo,</i></a><br>
<a data-var="hetumhi → hetumpi (pts-vp-pli1)"><i>Etassa hetumhi vanaṃ paviṭṭho;</i></a><br>
<a><i>Sohaṃ kathaṃ etto upārameyyaṃ,</i></a><br>
<a><i>Aññaṃ varānaṃ catutthaṃ varassu”.</i></a></p>
<p><a data-ref="sc91, ms23J_1277, msdiv461"><i>“Na ve piyaṃ meti janinda tādiso,</i></a><br>
<a data-var="niraṃkacca → niraṃkatvā (bj, pts-vp-pli1); niraṅkatva (sya1ed, sya2ed)"><i>Attaṃ niraṃkacca piyāni sevati;</i></a><br>
<a data-var="paramā ca → paramāva (bahūsu)"><i>Attāva seyyo paramā ca seyyo,</i></a><br>
<a data-var="ocitatthena → ocitattena (sya1ed, sya2ed, mr)"><i>Labbhā piyā ocitatthena pacchā”.</i></a></p>
<p><a data-ref="sc92, pts-vp-pli5.499, ms23J_1278, msdiv462"><i>“Piyaṃ me mānusaṃ maṃsaṃ,</i></a><br>
<a><i>Sutasoma vijānahi;</i></a><br>
<a data-var="Namhi sakkā → namhi sakko (bj, sya2ed, pts-vp-pli1)"><i>Namhi sakkā nivāretuṃ,</i></a><br>
<a data-var="Aññaṃ → aññaṃ tuvaṃ (bj, sya1ed, sya2ed, pts-vp-pli1) | samma varassu → samma varaṃ varassu (bj, sya1ed, sya2ed); samma varaṃ varassūti (pts-vp-pli1)"><i>Aññaṃ varaṃ samma varassu”.</i></a></p>
<p><a data-var="piyānurakkhī → piyānukaṅkhī (bj, pts-vp-pli1)" data-ref="sc93, ms23J_1279, msdiv463"><i>“Yo ve piyaṃ meti piyānurakkhī,</i></a><br>
<a><i>Attaṃ niraṃkacca piyāni sevati;</i></a><br>
<a data-var="pitvā visamissapānaṃ → pītvana visassa thālaṃ (bj); pitvā visamissathālaṃ (sya1ed, sya2ed, mr); pītvāna visassathālaṃ (pts-vp-pli1)"><i>Soṇḍova pitvā visamissapānaṃ,</i></a><br>
<a><i>Teneva so hoti dukkhī parattha.</i></a></p>
<p><a data-ref="sc94, ms23J_1280, msdiv464"><i>Yo cīdha saṅkhāya piyāni hitvā,</i></a><br>
<a data-var="ariyadhamme → ariyadhammaṃ (bj, pts-vp-pli1)"><i>Kicchenapi sevati ariyadhamme;</i></a><br>
<a><i>Dukkhitova pitvāna yathosadhāni,</i></a><br>
<a><i>Teneva so hoti sukhī parattha”.</i></a></p>
<p><a data-ref="sc95, ms23J_1281, msdiv465"><i>“Ohāyahaṃ pitaraṃ mātarañca,</i></a><br>
<a data-var="Manāpiye → manāpike (bj, sya1ed, sya2ed, pts-vp-pli1) | kāmaguṇe ca → kāmaguṇepi (sya1ed, sya2ed, mr)"><i>Manāpiye kāmaguṇe ca pañca;</i></a><br>
<a><i>Etassa hetumhi vanaṃ paviṭṭho,</i></a><br>
<a><i>Taṃ te varaṃ kinti mahaṃ dadāmi”.</i></a></p>
<p><a data-ref="sc96, pts-vp-pli5.500, ms23J_1282, msdiv466"><i>“Na paṇḍitā diguṇamāhu vākyaṃ,</i></a><br>
<a><i>Saccappaṭiññāva bhavanti santo;</i></a><br>
<a><i>Varassu samma iti maṃ avoca,</i></a><br>
<a><i>Iccabravī tvaṃ na hi te sameti”.</i></a></p>
<p><a data-ref="sc97, ms23J_1283, msdiv467"><i>“Apuññalābhaṃ ayasaṃ akittiṃ,</i></a><br>
<a><i>Pāpaṃ bahuṃ duccaritaṃ kilesaṃ;</i></a><br>
<a data-var="kate → bhavo (sya1ed, sya2ed, mr)"><i>Manussamaṃsassa kate upāgā,</i></a><br>
<a><i>Taṃ te varaṃ kinti mahaṃ dadeyyaṃ”.</i></a></p>
<p><a data-ref="sc98, ms23J_1284, msdiv468"><i>“Na taṃ varaṃ arahati jantu dātuṃ,</i></a><br>
<a><i>Yaṃ vāpi datvāna avākareyya;</i></a><br>
<a><i>Varassu samma avikampamāno,</i></a><br>
<a><i>Pāṇaṃ cajitvānapi dassameva.</i></a></p>
<p><a data-ref="sc99, ms23J_1285, msdiv469"><i>Pāṇaṃ cajanti santo nāpi dhammaṃ,</i></a><br>
<a><i>Saccappaṭiññāva bhavanti santo;</i></a><br>
<a><i>Datvā varaṃ khippamavākarohi,</i></a><br>
<a><i>Etena sampajja surājaseṭṭha.</i></a></p>
<p><a data-var="dhanaṃ → dhanaṃ caje (bj) | aṅgavarassa hetu → yo pana aṅgahetu (bj, pts-vp-pli1)" data-ref="sc100, pts-vp-pli5.501, ms23J_1286, msdiv470"><i>Caje dhanaṃ aṅgavarassa hetu,</i></a><br>
<a><i>Aṅgaṃ caje jīvitaṃ rakkhamāno;</i></a><br>
<a><i>Aṅgaṃ dhanaṃ jīvitañcāpi sabbaṃ,</i></a><br>
<a><i>Caje naro dhammamanussaranto.</i></a></p>
<p><a data-var="Yasmā → yassā (bj, pts-vp-pli1)" data-ref="sc101, ms23J_1287, msdiv471"><i>Yasmā hi dhammaṃ puriso vijaññā,</i></a><br>
<a><i>Ye cassa kaṅkhaṃ vinayanti santo;</i></a><br>
<a><i>Taṃ hissa dīpañca parāyaṇañca,</i></a><br>
<a data-var="jirayetha → jarayetha (bj, pts-vp-pli1)"><i>Na tena mittiṃ jirayetha pañño”.</i></a></p>
<p><a data-ref="sc102, pts-vp-pli5.502, ms23J_1288, msdiv472"><i>“Addhā hi so bhakkho mama manāpo,</i></a><br>
<a><i>Etassa hetumhi vanaṃ paviṭṭho;</i></a><br>
<a><i>Sace ca maṃ yācasi etamatthaṃ,</i></a><br>
<a><i>Etampi te samma varaṃ dadāmi.</i></a></p>
<p><a data-ref="sc103, pts-vp-pli5.503, ms23J_1289, msdiv473"><i>Satthā ca me hosi sakhā ca mesi,</i></a><br>
<a><i>Vacanampi te samma ahaṃ akāsiṃ;</i></a><br>
<a data-var="Tuvampi → tvaṃpi (sya1ed, mr)"><i>Tuvampi me samma karohi vākyaṃ,</i></a><br>
<a><i>Ubhopi gantvāna pamocayāma”.</i></a></p>
<p><a data-ref="sc104, ms23J_1290, msdiv474"><i>“Satthā ca te homi sakhā ca tyamhi,</i></a><br>
<a><i>Vacanampi me samma tuvaṃ akāsi;</i></a><br>
<a><i>Ahampi te samma karomi vākyaṃ,</i></a><br>
<a><i>Ubhopi gantvāna pamocayāma”.</i></a></p>
<p><a data-var="viheṭhitattha → viheṭhitamhā (sya1ed, mr); viheṭhitattā (pts-vp-pli1)" data-ref="sc105, ms23J_1291, msdiv475"><i>“Kammāsapādena viheṭhitattha,</i></a><br>
<a><i>Talāvutā assumukhā rudantā;</i></a><br>
<a><i>Na jātu dubbhetha imassa rañño,</i></a><br>
<a><i>Saccappaṭiññaṃ me paṭissuṇātha”.</i></a></p>
<p><a data-ref="sc106, ms23J_1292, msdiv476"><i>“Kammāsapādena viheṭhitamhā,</i></a><br>
<a><i>Talāvutā assumukhā rudantā;</i></a><br>
<a><i>Na jātu dubbhema imassa rañño,</i></a><br>
<a><i>Saccappaṭiññaṃ te paṭissuṇāma”.</i></a></p>
<p><a data-ref="sc107, pts-vp-pli5.504, ms23J_1293, msdiv477"><i>“Yathā pitā vā atha vāpi mātā,</i></a><br>
<a><i>Anukampakā atthakāmā pajānaṃ;</i></a><br>
<a data-var="Evameva vo → evampi vo (sya1ed, sya2ed); evameva no (pts-vp-pli1)"><i>Evameva vo hotu ayañca rājā,</i></a><br>
<a><i>Tumhe ca vo hotha yatheva puttā”.</i></a></p>
<p><a data-ref="sc108, ms23J_1294, msdiv478"><i>“Yathā pitā vā atha vāpi mātā,</i></a><br>
<a><i>Anukampakā atthakāmā pajānaṃ;</i></a><br>
<a data-var="Evameva no → evampi no (sya1ed, sya2ed)"><i>Evameva no hotu ayañca rājā,</i></a><br>
<a data-var="yatheva → tatheva (pts-vp-pli1)"><i>Mayampi hessāma yatheva puttā”.</i></a></p>
<p><a data-ref="sc109, pts-vp-pli5.505, ms23J_1295, msdiv479"><i>“Catuppadaṃ sakuṇañcāpi maṃsaṃ,</i></a><br>
<a><i>Sūdehi randhaṃ sukataṃ suniṭṭhitaṃ;</i></a><br>
<a><i>Sudhaṃva indo paribhuñjiyāna,</i></a><br>
<a><i>Hitvā katheko ramasī araññe.</i></a></p>
<p><a data-ref="sc110, pts-vp-pli5.506, ms23J_1296, msdiv480"><i>Tā khattiyā vallivilākamajjhā,</i></a><br>
<a><i>Alaṅkatā samparivārayitvā;</i></a><br>
<a><i>Indaṃva devesu pamodayiṃsu,</i></a><br>
<a><i>Hitvā katheko ramasī araññe.</i></a></p>
<p><a data-ref="sc111, ms23J_1297, msdiv481"><i>Tambūpadhāne bahugoṇakamhi,</i></a><br>
<a data-var="Subhamhi → sucimhi (bj, pts-vp-pli1) | saṅge → saññate (bj, pts-vp-pli1); laṅkate (sya1ed, sya2ed)"><i>Subhamhi sabbassayanamhi saṅge;</i></a><br>
<a data-var="Seyyassa → sayanassa (bj, sya1ed, sya2ed, pts-vp-pli1, mr)"><i>Seyyassa majjhamhi sukhaṃ sayitvā,</i></a><br>
<a><i>Hitvā katheko ramasī araññe.</i></a></p>
<p><a data-ref="sc112, ms23J_1298, msdiv482"><i>Pāṇissaraṃ kumbhathūṇaṃ nisīthe,</i></a><br>
<a><i>Athopi ve nippurisampi tūriyaṃ;</i></a><br>
<a><i>Bahuṃ sugītañca suvāditañca,</i></a><br>
<a><i>Hitvā katheko ramasī araññe.</i></a></p>
<p><a data-ref="sc113, ms23J_1299, msdiv483"><i>Uyyānasampannaṃ pahūtamālyaṃ,</i></a><br>
<a data-var="Migājinūpetapuraṃ → migāvirūpetapuraṃ (bj); migācirūpetapuraṃ (pts-vp-pli1)"><i>Migājinūpetapuraṃ surammaṃ;</i></a><br>
<a><i>Hayehi nāgehi rathehupetaṃ,</i></a><br>
<a><i>Hitvā katheko ramasī araññe”.</i></a></p>
<p><a data-ref="sc114, pts-vp-pli5.507, ms23J_1300, msdiv484"><i>“Kāḷapakkhe yathā cando,</i></a><br>
<a><i>hāyateva suve suve;</i></a><br>
<a><i>Kāḷapakkhūpamo rāja,</i></a><br>
<a><i>asataṃ hoti samāgamo.</i></a></p>
<p><a data-var="Yathāhaṃ → yathā (bj)" data-ref="sc115, ms23J_1301, msdiv485"><i>Yathāhaṃ rasakamāgamma,</i></a><br>
<a data-var="sūdaṃ kāpurisādhamaṃ → sūdakaṃ purisādhamaṃ (bj, pts-vp-pli1)"><i>sūdaṃ kāpurisādhamaṃ;</i></a><br>
<a><i>Akāsiṃ pāpakaṃ kammaṃ,</i></a><br>
<a><i>yena gacchāmi duggatiṃ.</i></a></p>
<p><a data-ref="sc116, ms23J_1302, msdiv486"><i>Sukkapakkhe yathā cando,</i></a><br>
<a><i>vaḍḍhateva suve suve;</i></a><br>
<a><i>Sukkapakkhūpamo rāja,</i></a><br>
<a><i>sataṃ hoti samāgamo.</i></a></p>
<p><a data-ref="sc117, ms23J_1303, msdiv487"><i>Yathāhaṃ tuvamāgamma,</i></a><br>
<a><i>sutasoma vijānahi;</i></a><br>
<a><i>Kāhāmi kusalaṃ kammaṃ,</i></a><br>
<a><i>yena gacchāmi suggatiṃ.</i></a></p>
<p><a data-var="vuṭṭhaṃ → vaṭṭaṃ (bj, pts-vp-pli1)" data-ref="sc118, pts-vp-pli5.508, ms23J_1304, msdiv488"><i>Thale yathā vāri janinda vuṭṭhaṃ,</i></a><br>
<a><i>Anaddhaneyyaṃ na ciraṭṭhitīkaṃ;</i></a><br>
<a><i>Evampi hoti asataṃ samāgamo,</i></a><br>
<a><i>Anaddhaneyyo udakaṃ thaleva.</i></a></p>
<p><a data-ref="sc119, ms23J_1305, msdiv489"><i>Sare yathā vāri janinda vuṭṭhaṃ,</i></a><br>
<a data-var="naravīraseṭṭha → naraviriyaseṭṭha (bj, pts-vp-pli1)"><i>Ciraṭṭhitīkaṃ naravīraseṭṭha;</i></a><br>
<a data-var="Evampi ve → evampi me (sya1ed, sya2ed); evampi ce (pts-vp-pli1, mr)"><i>Evampi ve hoti sataṃ samāgamo,</i></a><br>
<a data-var="Ciraṭṭhitīko → ciraṭṭhitikaṃ (mr)"><i>Ciraṭṭhitīko udakaṃ sareva.</i></a></p>
<p><a data-ref="sc120, ms23J_1306, msdiv490"><i>Abyāyiko hoti sataṃ samāgamo,</i></a><br>
<a><i>Yāvampi tiṭṭheyya tatheva hoti;</i></a><br>
<a><i>Khippañhi veti asataṃ samāgamo,</i></a><br>
<a><i>Tasmā sataṃ dhammo asabbhi ārakā”.</i></a></p>
<p><a data-var="Na so rājā yo → rājā na so yo (mr)" data-ref="sc121, pts-vp-pli5.509, ms23J_1307, msdiv491"><i>“Na so rājā yo ajeyyaṃ jināti,</i></a><br>
<a><i>Na so sakhā yo sakhāraṃ jināti;</i></a><br>
<a><i>Na sā bhariyā yā patino na vibheti,</i></a><br>
<a data-var="puttā → puttā na te (mr)"><i>Na te puttā ye na bharanti jiṇṇaṃ.</i></a></p>
<p><a data-ref="sc122, ms23J_1308, msdiv492"><i>Na sā sabhā yattha na santi santo,</i></a><br>
<a data-var="santo → santo na te (bj, mr)"><i>Na te santo ye na bhaṇanti dhammaṃ;</i></a><br>
<a><i>Rāgañca dosañca pahāya mohaṃ,</i></a><br>
<a><i>Dhammaṃ bhaṇantāva bhavanti santo.</i></a></p>
<p><a data-var="Nābhāsamānaṃ → na bhāsamānaṃ (bj)" data-ref="sc123, ms23J_1309, msdiv493"><i>Nābhāsamānaṃ jānanti,</i></a><br>
<a><i>missaṃ bālehi paṇḍitaṃ;</i></a><br>
<a><i>Bhāsamānañca jānanti,</i></a><br>
<a><i>desentaṃ amataṃ padaṃ.</i></a></p>
<p><a data-ref="sc124, ms23J_1310, msdiv494"><i>Bhāsaye jotaye dhammaṃ,</i></a><br>
<a><i>Paggaṇhe isinaṃ dhajaṃ;</i></a><br>
<a><i>Subhāsitaddhajā isayo,</i></a><br>
<a><i>Dhammo hi isinaṃ dhajo”ti. (4212)</i></a></p>
</blockquote>
<p class="endsutta"><a data-ref="sc125, ms23J_1311"><i>Mahāsutasomajātakaṃ pañcamaṃ.</i></a></p>
<p class="endsection"><a data-ref="sc126, ms23J_1312"><i>Asītinipātaṃ niṭṭhitaṃ.</i></a></p>
<p class="uddana-intro"><a data-ref="sc127, ms23J_1313"><i>Tassuddānaṃ</i></a></p>
<blockquote class="uddanagatha">
<p><a data-ref="sc128, ms23J_1314"><i>Sumukho pana haṃsavaro ca mahā,</i></a><br>
<a><i>Sudhabhojaniko ca paro pavaro;</i></a><br>
<a><i>Sakuṇāladijādhipativhayano,</i></a><br>
<a><i>Sutasomavaruttamasavhayanoti.</i></a></p>
</blockquote>
</article>
</section>
</div>
</body>
</html>
