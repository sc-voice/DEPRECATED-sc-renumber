<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja538">
<article>
<div class="hgroup">
<p class="division"><a><i>Jātaka</i></a></p>
<p><a><i>Mahānipāta</i></a></p>
<p><a><i>Mūgapakkhavagga</i></a></p>
<h1><a data-var="1 Mūgapakkhajātaka → temiyajātakaṃ (sya1ed, sya2ed)"><i>1 Mūgapakkhajātaka</i></a></h1>
</div>
<blockquote class="gatha">
<p><a data-var="paṇḍiccayaṃ → paṇḍitiyaṃ (bj); paṇḍicciyaṃ (pts-vp-pli1)" data-ref="sc1, pts-vp-pli6.4, ms23J_1315, msdiv1"><i>“Mā paṇḍiccayaṃ vibhāvaya,</i></a><br>
<a><i>Bālamato bhava sabbapāṇinaṃ;</i></a><br>
<a><i>Sabbo taṃ jano ocināyatu,</i></a><br>
<a><i>Evaṃ tava attho bhavissati”.</i></a></p>
<p><a data-ref="sc2, ms23J_1316, msdiv2"><i>“Karomi te taṃ vacanaṃ,</i></a><br>
<a><i>yaṃ maṃ bhaṇasi devate;</i></a><br>
<a><i>Atthakāmāsi me amma,</i></a><br>
<a><i>hitakāmāsi devate”.</i></a></p>
<p><a data-ref="sc3, pts-vp-pli6.12, ms23J_1317, msdiv3"><i>“Kiṃ nu santaramānova,</i></a><br>
<a><i>kāsuṃ khaṇasi sārathi;</i></a><br>
<a><i>Puṭṭho me samma akkhāhi,</i></a><br>
<a><i>kiṃ kāsuyā karissasi”.</i></a></p>
<p><a data-ref="sc4, ms23J_1318, msdiv4"><i>“Rañño mūgo ca pakkho ca,</i></a><br>
<a><i>putto jāto acetaso;</i></a><br>
<a><i>Somhi raññā samajjhiṭṭho,</i></a><br>
<a><i>puttaṃ me nikhaṇaṃ vane”.</i></a></p>
<p><a data-ref="sc5, ms23J_1319, msdiv5"><i>“Na badhiro na mūgosmi,</i></a><br>
<a data-var="na ca vīkalo → napi paṅgulo (bj, pts-vp-pli1); na ca piṅgalo (sya1ed); na ca paṅgulo (sya2ed)"><i>na pakkho na ca vīkalo;</i></a><br>
<a><i>Adhammaṃ sārathi kayirā,</i></a><br>
<a><i>mañce tvaṃ nikhaṇaṃ vane.</i></a></p>
<p><a data-var="bāhuñca → bāhū ca (bj, sya1ed, sya2ed, mr)" data-ref="sc6, ms23J_1320, msdiv6"><i>Ūrū bāhuñca me passa,</i></a><br>
<a><i>bhāsitañca suṇohi me;</i></a><br>
<a><i>Adhammaṃ sārathi kayirā,</i></a><br>
<a><i>mañce tvaṃ nikhaṇaṃ vane”.</i></a></p>
<p><a data-ref="sc7, ms23J_1321, msdiv7"><i>“Devatā nusi gandhabbo,</i></a><br>
<a data-var="adu → ādu (bj); ādū (sya1ed, sya2ed)"><i>adu sakko purindado;</i></a><br>
<a><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayaṃ”.</i></a></p>
<p><a data-ref="sc8, ms23J_1322, msdiv8"><i>“Namhi devo na gandhabbo,</i></a><br>
<a><i>nāpi sakko purindado;</i></a><br>
<a><i>Kāsirañño ahaṃ putto,</i></a><br>
<a data-var="nikhaññasi → nighaññasi (bj, pts-vp-pli1); nikhañchasi (?)"><i>yaṃ kāsuyā nikhaññasi.</i></a></p>
<p><a data-ref="sc9, ms23J_1323, msdiv9"><i>Tassa rañño ahaṃ putto,</i></a><br>
<a data-var="sammūpajīvasi → samupajīvasi (bj, pts-vp-pli1)"><i>yaṃ tvaṃ sammūpajīvasi;</i></a><br>
<a><i>Adhammaṃ sārathi kayirā,</i></a><br>
<a><i>mañce tvaṃ nikhaṇaṃ vane.</i></a></p>
<p><a data-ref="sc10, ms23J_1324, msdiv10"><i>Yassa rukkhassa chāyāya,</i></a><br>
<a><i>nisīdeyya sayeyya vā;</i></a><br>
<a><i>Na tassa sākhaṃ bhañjeyya,</i></a><br>
<a data-var="mittadubbho → mittadūbho (bj, pts-vp-pli1)"><i>mittadubbho hi pāpako.</i></a></p>
<p><a data-ref="sc11, ms23J_1325, msdiv11"><i>Yathā rukkho tathā rājā,</i></a><br>
<a><i>yathā sākhā tathā ahaṃ;</i></a><br>
<a><i>Yathā chāyūpago poso,</i></a><br>
<a><i>evaṃ tvamasi sārathi;</i></a><br>
<a><i>Adhammaṃ sārathi kayirā,</i></a><br>
<a><i>mañce tvaṃ nikhaṇaṃ vane.</i></a></p>
<p><a data-var="Pahūtabhakkho → bahutabbhakkho (sya1ed, sya2ed); bahuttabhakkho (mr)" data-ref="sc12, pts-vp-pli6.14, ms23J_1326, msdiv12"><i>Pahūtabhakkho bhavati,</i></a><br>
<a data-var="vippavuttho → vippamutto (sya1ed, mr); vippavuṭṭho (sya2ed, csp1ed) | sakaṃ → sakā (bj, pts-vp-pli1)"><i>vippavuttho sakaṃ gharā;</i></a><br>
<a><i>Bahū naṃ upajīvanti,</i></a><br>
<a><i>yo mittānaṃ na dubbhati.</i></a></p>
<p><a data-ref="sc13, ms23J_1327, msdiv13"><i>Yaṃ yaṃ janapadaṃ yāti,</i></a><br>
<a><i>nigame rājadhāniyo;</i></a><br>
<a><i>Sabbattha pūjito hoti,</i></a><br>
<a><i>yo mittānaṃ na dubbhati.</i></a></p>
<p><a data-var="pasāhanti → pasahanti (bj, sya1ed, sya2ed, pts-vp-pli1)" data-ref="sc14, ms23J_1328, msdiv14"><i>Nāssa corā pasāhanti,</i></a><br>
<a data-var="nātimaññanti khattiyā → nātimaññeti khattiyo (bj, sya1ed, sya2ed, pts-vp-pli1)"><i>nātimaññanti khattiyā;</i></a><br>
<a><i>Sabbe amitte tarati,</i></a><br>
<a><i>yo mittānaṃ na dubbhati.</i></a></p>
<p><a data-ref="sc15, ms23J_1329, msdiv15"><i>Akkuddho sagharaṃ eti,</i></a><br>
<a data-var="sabhāyaṃ → sabhāya (bj, sya1ed, sya2ed, pts-vp-pli1)"><i>sabhāyaṃ paṭinandito;</i></a><br>
<a><i>Ñātīnaṃ uttamo hoti,</i></a><br>
<a><i>yo mittānaṃ na dubbhati.</i></a></p>
<p><a data-ref="sc16, ms23J_1330, msdiv16"><i>Sakkatvā sakkato hoti,</i></a><br>
<a data-var="garu hoti sagāravo → garuko hoti gāravo (mr)"><i>garu hoti sagāravo;</i></a><br>
<a><i>Vaṇṇakittibhato hoti,</i></a><br>
<a><i>yo mittānaṃ na dubbhati.</i></a></p>
<p><a data-ref="sc17, ms23J_1331, msdiv17"><i>Pūjako labhate pūjaṃ,</i></a><br>
<a><i>vandako paṭivandanaṃ;</i></a><br>
<a><i>Yaso kittiñca pappoti,</i></a><br>
<a><i>yo mittānaṃ na dubbhati.</i></a></p>
<p><a data-ref="sc18, ms23J_1332, msdiv18"><i>Aggi yathā pajjalati,</i></a><br>
<a><i>devatāva virocati;</i></a><br>
<a><i>Siriyā ajahito hoti,</i></a><br>
<a><i>yo mittānaṃ na dubbhati.</i></a></p>
<p><a data-ref="sc19, ms23J_1333, msdiv19"><i>Gāvo tassa pajāyanti,</i></a><br>
<a><i>khette vuttaṃ virūhati;</i></a><br>
<a><i>Vuttānaṃ phalamasnāti,</i></a><br>
<a><i>yo mittānaṃ na dubbhati.</i></a></p>
<p><a data-ref="sc20, ms23J_1334, msdiv20"><i>Darito pabbatāto vā,</i></a><br>
<a><i>rukkhato patito naro;</i></a><br>
<a><i>Cuto patiṭṭhaṃ labhati,</i></a><br>
<a><i>yo mittānaṃ na dubbhati.</i></a></p>
<p><a data-ref="sc21, ms23J_1335, msdiv21"><i>Virūḷhamūlasantānaṃ,</i></a><br>
<a><i>nigrodhamiva māluto;</i></a><br>
<a><i>Amittā nappasāhanti,</i></a><br>
<a><i>yo mittānaṃ na dubbhati”.</i></a></p>
<p><a data-ref="sc22, pts-vp-pli6.15, ms23J_1336, msdiv22"><i>“Ehi taṃ paṭinessāmi,</i></a><br>
<a><i>rājaputta sakaṃ gharaṃ;</i></a><br>
<a><i>Rajjaṃ kārehi bhaddante,</i></a><br>
<a><i>kiṃ araññe karissasi”.</i></a></p>
<p><a data-ref="sc23, ms23J_1337, msdiv23"><i>“Alaṃ me tena rajjena,</i></a><br>
<a data-var="ñātakehi → ñātakena (sya1ed, sya2ed, mr)"><i>ñātakehi dhanena vā;</i></a><br>
<a><i>Yaṃ me adhammacariyāya,</i></a><br>
<a><i>rajjaṃ labbhetha sārathi”.</i></a></p>
<p><a data-var="maṃ lābhehi → palabbhehi (bj, pts-vp-pli1)" data-ref="sc24, ms23J_1338, msdiv24"><i>“Puṇṇapattaṃ maṃ lābhehi,</i></a><br>
<a><i>rājaputta ito gato;</i></a><br>
<a><i>Pitā mātā ca me dajjuṃ,</i></a><br>
<a><i>rājaputta tayī gate.</i></a></p>
<p><a data-ref="sc25, ms23J_1339, msdiv25"><i>Orodhā ca kumārā ca,</i></a><br>
<a><i>vesiyānā ca brāhmaṇā;</i></a><br>
<a><i>Tepi attamanā dajjuṃ,</i></a><br>
<a><i>rājaputta tayī gate.</i></a></p>
<p><a data-var="Hatthārohā → hatthārūhā (bj, pts-vp-pli1)" data-ref="sc26, ms23J_1340, msdiv26"><i>Hatthārohā anīkaṭṭhā,</i></a><br>
<a><i>rathikā pattikārakā;</i></a><br>
<a data-var="Tepi attamanā dajjuṃ → tepi dajjuṃ patītā me (bj, pts-vp-pli1)"><i>Tepi attamanā dajjuṃ,</i></a><br>
<a><i>rājaputta tayī gate.</i></a></p>
<p><a data-var="Bahudhaññā jānapadā → bahū jānapadā caññe (bj); bahuttadhaññā jānapadā (sya1ed, sya2ed); bahū janapadā caññe (pts-vp-pli1)" data-ref="sc27, ms23J_1341, msdiv27"><i>Bahudhaññā jānapadā,</i></a><br>
<a><i>negamā ca samāgatā;</i></a><br>
<a><i>Upāyanāni me dajjuṃ,</i></a><br>
<a><i>rājaputta tayī gate”.</i></a></p>
<p><a data-ref="sc28, pts-vp-pli6.16, ms23J_1342, msdiv28"><i>“Pitu mātu cahaṃ catto,</i></a><br>
<a><i>raṭṭhassa nigamassa ca;</i></a><br>
<a><i>Atho sabbakumārānaṃ,</i></a><br>
<a><i>natthi mayhaṃ sakaṃ gharaṃ.</i></a></p>
<p><a data-ref="sc29, ms23J_1343, msdiv29"><i>Anuññāto ahaṃ matyā,</i></a><br>
<a><i>sañcatto pitarā mahaṃ;</i></a><br>
<a><i>Ekoraññe pabbajito,</i></a><br>
<a><i>na kāme abhipatthaye.</i></a></p>
<p><a data-ref="sc30, ms23J_1344, msdiv30"><i>Api ataramānānaṃ,</i></a><br>
<a><i>phalāsāva samijjhati;</i></a><br>
<a><i>Vipakkabrahmacariyosmi,</i></a><br>
<a><i>evaṃ jānāhi sārathi.</i></a></p>
<p><a data-ref="sc31, ms23J_1345, msdiv31"><i>Api ataramānānaṃ,</i></a><br>
<a><i>sammadattho vipaccati;</i></a><br>
<a><i>Vipakkabrahmacariyosmi,</i></a><br>
<a><i>nikkhanto akutobhayo”.</i></a></p>
<p><a data-ref="sc32, ms23J_1346, msdiv32"><i>“Evaṃ vaggukatho santo,</i></a><br>
<a data-var="casi → ca so (sya1ed, sya2ed, mr)"><i>visaṭṭhavacano casi;</i></a><br>
<a><i>Kasmā pitu ca mātucca,</i></a><br>
<a><i>santike na bhaṇī tadā”.</i></a></p>
<p><a data-var="asandhitā → asatthitā (bj)" data-ref="sc33, ms23J_1347, msdiv33"><i>“Nāhaṃ asandhitā pakkho,</i></a><br>
<a><i>na badhiro asotatā;</i></a><br>
<a><i>Nāhaṃ ajivhatā mūgo,</i></a><br>
<a><i>mā maṃ mūgamadhārayi.</i></a></p>
<p><a data-ref="sc34, ms23J_1348, msdiv34"><i>Purimaṃ sarāmahaṃ jātiṃ,</i></a><br>
<a><i>yattha rajjamakārayiṃ;</i></a><br>
<a><i>Kārayitvā tahiṃ rajjaṃ,</i></a><br>
<a><i>pāpatthaṃ nirayaṃ bhusaṃ.</i></a></p>
<p><a data-ref="sc35, ms23J_1349, msdiv35"><i>Vīsatiñceva vassāni,</i></a><br>
<a><i>tahiṃ rajjamakārayiṃ;</i></a><br>
<a><i>Asītivassasahassāni,</i></a><br>
<a data-var="apaccisaṃ → apaccasiṃ (sya1ed, sya2ed); apaccayiṃ (pts-vp-pli1)"><i>nirayamhi apaccisaṃ.</i></a></p>
<p><a data-ref="sc36, pts-vp-pli6.17, ms23J_1350, msdiv36"><i>Tassa rajjassahaṃ bhīto,</i></a><br>
<a data-var="rajjābhisecayuṃ → rajjebhisecayuṃ (sya1ed, sya2ed, mr); rajjabhisecayuṃ (pts-vp-pli1)"><i>mā maṃ rajjābhisecayuṃ;</i></a><br>
<a><i>Tasmā pitu ca mātucca,</i></a><br>
<a><i>santike na bhaṇiṃ tadā.</i></a></p>
<p><a data-ref="sc37, ms23J_1351, msdiv37"><i>Ucchaṅge maṃ nisādetvā,</i></a><br>
<a><i>pitā atthānusāsati;</i></a><br>
<a><i>Ekaṃ hanatha bandhatha,</i></a><br>
<a data-var="khārāpatacchikaṃ → kharāpaticchakaṃ (sya1ed, sya2ed); kharāpaṭicchakaṃ (mr)"><i>ekaṃ khārāpatacchikaṃ;</i></a><br>
<a data-var="uppetha → appetha (bj); ubbetha (sya1ed, sya2ed); accetha (pts-vp-pli1)"><i>Ekaṃ sūlasmiṃ uppetha,</i></a><br>
<a><i>iccassa manusāsati.</i></a></p>
<p><a data-var="Tāyāhaṃ → tassāhaṃ (bj, pts-vp-pli1)" data-ref="sc38, ms23J_1352, msdiv38"><i>Tāyāhaṃ pharusaṃ sutvā,</i></a><br>
<a><i>vācāyo samudīritā;</i></a><br>
<a><i>Amūgo mūgavaṇṇena,</i></a><br>
<a><i>apakkho pakkhasammato;</i></a><br>
<a><i>Sake muttakarīsasmiṃ,</i></a><br>
<a><i>acchāhaṃ samparipluto.</i></a></p>
<p><a data-ref="sc39, ms23J_1353, msdiv39"><i>Kasirañca parittañca,</i></a><br>
<a><i>tañca dukkhena saṃyutaṃ;</i></a><br>
<a data-var="Komaṃ → ko taṃ (bj, pts-vp-pli1)"><i>Komaṃ jīvitamāgamma,</i></a><br>
<a><i>veraṃ kayirātha kenaci.</i></a></p>
<p><a data-ref="sc40, ms23J_1354, msdiv40"><i>Paññāya ca alābhena,</i></a><br>
<a><i>dhammassa ca adassanā;</i></a><br>
<a data-var="Komaṃ → ko taṃ (bj, pts-vp-pli1)"><i>Komaṃ jīvitamāgamma,</i></a><br>
<a><i>veraṃ kayirātha kenaci.</i></a></p>
<p><a data-ref="sc41, ms23J_1355, msdiv41"><i>Api ataramānānaṃ,</i></a><br>
<a><i>phalāsāva samijjhati;</i></a><br>
<a><i>Vipakkabrahmacariyosmi,</i></a><br>
<a><i>evaṃ jānāhi sārathi.</i></a></p>
<p><a data-ref="sc42, ms23J_1356, msdiv42"><i>Api ataramānānaṃ,</i></a><br>
<a><i>sammadattho vipaccati;</i></a><br>
<a><i>Vipakkabrahmacariyosmi,</i></a><br>
<a><i>nikkhanto akutobhayo”.</i></a></p>
<p><a data-ref="sc43, pts-vp-pli6.18, ms23J_1357, msdiv43"><i>“Ahampi pabbajissāmi,</i></a><br>
<a><i>rājaputta tavantike;</i></a><br>
<a data-var="Avhāyassu → avhayassu (bj, sya2ed, pts-vp-pli1)"><i>Avhāyassu maṃ bhaddante,</i></a><br>
<a><i>pabbajjā mama ruccati”.</i></a></p>
<p><a data-ref="sc44, ms23J_1358, msdiv44"><i>“Rathaṃ niyyādayitvāna,</i></a><br>
<a><i>anaṇo ehi sārathi;</i></a><br>
<a><i>Anaṇassa hi pabbajjā,</i></a><br>
<a><i>etaṃ isīhi vaṇṇitaṃ”.</i></a></p>
<p><a data-ref="sc45, ms23J_1359, msdiv45"><i>“Yadeva tyāhaṃ vacanaṃ,</i></a><br>
<a><i>akaraṃ bhaddamatthu te;</i></a><br>
<a><i>Tadeva me tvaṃ vacanaṃ,</i></a><br>
<a><i>yācito kattumarahasi.</i></a></p>
<p><a data-ref="sc46, ms23J_1360, msdiv46"><i>Idheva tāva acchassu,</i></a><br>
<a><i>yāva rājānamānaye;</i></a><br>
<a><i>Appeva te pitā disvā,</i></a><br>
<a><i>patīto sumano siyā”.</i></a></p>
<p><a data-ref="sc47, pts-vp-pli6.19, ms23J_1361, msdiv47"><i>“Karomi tetaṃ vacanaṃ,</i></a><br>
<a><i>yaṃ maṃ bhaṇasi sārathi;</i></a><br>
<a><i>Ahampi daṭṭhukāmosmi,</i></a><br>
<a><i>pitaraṃ me idhāgataṃ.</i></a></p>
<p><a data-ref="sc48, ms23J_1362, msdiv48"><i>Ehi samma nivattassu,</i></a><br>
<a><i>kusalaṃ vajjāsi ñātinaṃ;</i></a><br>
<a><i>Mātaraṃ pitaraṃ mayhaṃ,</i></a><br>
<a><i>vutto vajjāsi vandanaṃ”.</i></a></p>
<p><a data-ref="sc49, ms23J_1363, msdiv49"><i>Tassa pāde gahetvāna,</i></a><br>
<a><i>katvā ca naṃ padakkhiṇaṃ;</i></a><br>
<a><i>Sārathi rathamāruyha,</i></a><br>
<a><i>rājadvāraṃ upāgami.</i></a></p>
<p><a data-ref="sc50, ms23J_1364, msdiv50"><i>Suññaṃ mātā rathaṃ disvā,</i></a><br>
<a><i>ekaṃ sārathimāgataṃ;</i></a><br>
<a><i>Assupuṇṇehi nettehi,</i></a><br>
<a><i>rodantī naṃ udikkhati.</i></a></p>
<p><a data-ref="sc51, ms23J_1365, msdiv51"><i>“Ayaṃ so sārathi eti,</i></a><br>
<a><i>nihantvā mama atrajaṃ;</i></a><br>
<a><i>Nihato nūna me putto,</i></a><br>
<a><i>pathabyā bhūmivaḍḍhano.</i></a></p>
<p><a data-ref="sc52, ms23J_1366, msdiv52"><i>Amittā nūna nandanti,</i></a><br>
<a><i>patītā nūna verino;</i></a><br>
<a><i>Āgataṃ sārathiṃ disvā,</i></a><br>
<a><i>nihantvā mama atrajaṃ”.</i></a></p>
<p><a data-ref="sc53, ms23J_1367, msdiv53"><i>Suññaṃ mātā rathaṃ disvā,</i></a><br>
<a><i>ekaṃ sārathimāgataṃ;</i></a><br>
<a><i>Assupuṇṇehi nettehi,</i></a><br>
<a data-var="rodantī paripucchi naṃ → rodantī paripucchati (bj, pts-vp-pli1); rodantī naṃ paripucchati (sya1ed, sya2ed)"><i>rodantī paripucchi naṃ.</i></a></p>
<p><a data-ref="sc54, ms23J_1368, msdiv54"><i>“Kiṃ nu mūgo kiṃ nu pakkho,</i></a><br>
<a><i>kiṃ nu so vilapī tadā;</i></a><br>
<a><i>Nihaññamāno bhūmiyā,</i></a><br>
<a><i>taṃ me akkhāhi sārathi.</i></a></p>
<p><a data-ref="sc55, ms23J_1369, msdiv55"><i>Kathaṃ hatthehi pādehi,</i></a><br>
<a><i>mūgapakkho vivajjayi;</i></a><br>
<a><i>Nihaññamāno bhūmiyā,</i></a><br>
<a><i>taṃ me akkhāhi pucchito”.</i></a></p>
<p><a data-var="Akkheyyaṃ → akkhissaṃ (bj); akkhissan (pts-vp-pli1)" data-ref="sc56, pts-vp-pli6.20, ms23J_1370, msdiv56"><i>“Akkheyyaṃ te ahaṃ ayye,</i></a><br>
<a><i>dajjāsi abhayaṃ mama;</i></a><br>
<a><i>Yaṃ me sutaṃ vā diṭṭhaṃ vā,</i></a><br>
<a><i>rājaputtassa santike”.</i></a></p>
<p><a data-ref="sc57, ms23J_1371, msdiv57"><i>“Abhayaṃ samma te dammi,</i></a><br>
<a><i>abhīto bhaṇa sārathi;</i></a><br>
<a><i>Yaṃ te sutaṃ vā diṭṭhaṃ vā,</i></a><br>
<a><i>rājaputtassa santike”.</i></a></p>
<p><a data-ref="sc58, ms23J_1372, msdiv58"><i>“Na so mūgo na so pakkho,</i></a><br>
<a><i>visaṭṭhavacano ca so;</i></a><br>
<a><i>Rajjassa kira so bhīto,</i></a><br>
<a data-var="akarā → akarī (bj, pts-vp-pli1)"><i>akarā ālaye bahū.</i></a></p>
<p><a data-ref="sc59, ms23J_1373, msdiv59"><i>Purimaṃ sarati so jātiṃ,</i></a><br>
<a><i>yattha rajjamakārayi;</i></a><br>
<a><i>Kārayitvā tahiṃ rajjaṃ,</i></a><br>
<a><i>pāpattha nirayaṃ bhusaṃ.</i></a></p>
<p><a data-ref="sc60, ms23J_1374, msdiv60"><i>Vīsatiñceva vassāni,</i></a><br>
<a><i>tahiṃ rajjamakārayi;</i></a><br>
<a><i>Asītivassasahassāni,</i></a><br>
<a><i>nirayamhi apacci so.</i></a></p>
<p><a data-ref="sc61, ms23J_1375, msdiv61"><i>Tassa rajjassa so bhīto,</i></a><br>
<a><i>mā maṃ rajjābhisecayuṃ;</i></a><br>
<a><i>Tasmā pitu ca mātucca,</i></a><br>
<a><i>santike na bhaṇī tadā.</i></a></p>
<p><a data-ref="sc62, ms23J_1376, msdiv62"><i>Aṅgapaccaṅgasampanno,</i></a><br>
<a><i>ārohapariṇāhavā;</i></a><br>
<a><i>Visaṭṭhavacano pañño,</i></a><br>
<a><i>magge saggassa tiṭṭhati.</i></a></p>
<p><a data-ref="sc63, ms23J_1377, msdiv63"><i>Sace tvaṃ daṭṭhukāmāsi,</i></a><br>
<a data-var="rājaputtaṃ → rājaputti (bj)"><i>rājaputtaṃ tavatrajaṃ;</i></a><br>
<a><i>Ehi taṃ pāpayissāmi,</i></a><br>
<a><i>yattha sammati temiyo”.</i></a></p>
<p><a data-ref="sc64, pts-vp-pli6.21, ms23J_1378, msdiv64"><i>“Yojayantu rathe asse,</i></a><br>
<a data-var="nāgāna → nāgāni (sya1ed, sya2ed, mr)"><i>Kacchaṃ nāgāna bandhatha;</i></a><br>
<a><i>Udīrayantu saṅkhapaṇavā,</i></a><br>
<a data-var="Vādantu → vadantu (bj); nadantu (sya1ed, sya2ed, mr); vadataṃ (pts-vp-pli1)"><i>Vādantu ekapokkharā.</i></a></p>
<p><a data-var="Vādantu → nadantu (bj, sya1ed, sya2ed, pts-vp-pli1)" data-ref="sc65, ms23J_1379, msdiv65"><i>Vādantu bherī sannaddhā,</i></a><br>
<a><i>vaggū vādantu dundubhī;</i></a><br>
<a><i>Negamā ca maṃ anventu,</i></a><br>
<a data-var="puttanivedako → nivādako (sya1ed, sya2ed, mr)"><i>gacchaṃ puttanivedako.</i></a></p>
<p><a data-ref="sc66, ms23J_1380, msdiv66"><i>Orodhā ca kumārā ca,</i></a><br>
<a><i>vesiyānā ca brāhmaṇā;</i></a><br>
<a><i>Khippaṃ yānāni yojentu,</i></a><br>
<a data-var="puttanivedako → nivādako (sya1ed, sya2ed, mr)"><i>gacchaṃ puttanivedako.</i></a></p>
<p><a data-ref="sc67, ms23J_1381, msdiv67"><i>Hatthārohā anīkaṭṭhā,</i></a><br>
<a><i>rathikā pattikārakā;</i></a><br>
<a><i>Khippaṃ yānāni yojentu,</i></a><br>
<a data-var="puttanivedako → nivādako (sya1ed, sya2ed, mr)"><i>gacchaṃ puttanivedako.</i></a></p>
<p><a data-ref="sc68, ms23J_1382, msdiv68"><i>Samāgatā jānapadā,</i></a><br>
<a><i>negamā ca samāgatā;</i></a><br>
<a><i>Khippaṃ yānāni yojentu,</i></a><br>
<a data-var="puttanivedako → nivādako (sya1ed, sya2ed, mr)"><i>gacchaṃ puttanivedako”.</i></a></p>
<p><a data-ref="sc69, pts-vp-pli6.22, ms23J_1383, msdiv69"><i>Asse ca sārathī yutte,</i></a><br>
<a><i>sindhave sīghavāhane;</i></a><br>
<a><i>Rājadvāraṃ upāgacchuṃ,</i></a><br>
<a><i>“yuttā deva ime hayā”.</i></a></p>
<p><a data-ref="sc70, ms23J_1384, msdiv70"><i>“Thūlā javena hāyanti,</i></a><br>
<a><i>kisā hāyanti thāmunā;</i></a><br>
<a><i>Kise thūle vivajjetvā,</i></a><br>
<a><i>saṃsaṭṭhā yojitā hayā”.</i></a></p>
<p><a data-ref="sc71, ms23J_1385, msdiv71"><i>Tato rājā taramāno,</i></a><br>
<a><i>yuttamāruyha sandanaṃ;</i></a><br>
<a data-var="ajjhabhāsi → abhāsatha (mr)"><i>Itthāgāraṃ ajjhabhāsi,</i></a><br>
<a><i>“sabbāva anuyātha maṃ.</i></a></p>
<p><a data-ref="sc72, ms23J_1386, msdiv72"><i>Vālabījanimuṇhīsaṃ,</i></a><br>
<a><i>khaggaṃ chattañca paṇḍaraṃ;</i></a><br>
<a data-var="Upādhī rathamāruyha → upādirathamāruyha (bj, pts-vp-pli1)"><i>Upādhī rathamāruyha,</i></a><br>
<a><i>suvaṇṇehi alaṅkatā”.</i></a></p>
<p><a data-var="sa → ca (bj, sya1ed, sya2ed, pts-vp-pli1)" data-ref="sc73, ms23J_1387, msdiv73"><i>Tato sa rājā pāyāsi,</i></a><br>
<a><i>purakkhatvāna sārathiṃ;</i></a><br>
<a><i>Khippameva upāgacchi,</i></a><br>
<a><i>yattha sammati temiyo.</i></a></p>
<p><a data-ref="sc74, pts-vp-pli6.23, ms23J_1388, msdiv74"><i>Tañca disvāna āyantaṃ,</i></a><br>
<a><i>jalantamiva tejasā;</i></a><br>
<a data-var="Khattasaṅghaparibyūḷhaṃ → paribbūḷhaṃ (bj, pts-vp-pli1)"><i>Khattasaṅghaparibyūḷhaṃ,</i></a><br>
<a><i>temiyo etadabravi.</i></a></p>
<p><a data-ref="sc75, ms23J_1389, msdiv75"><i>“Kacci nu tāta kusalaṃ,</i></a><br>
<a><i>kacci tāta anāmayaṃ;</i></a><br>
<a data-var="Sabbā ca → kaccinnu (bj, pts-vp-pli1)"><i>Sabbā ca rājakaññāyo,</i></a><br>
<a><i>arogā mayha mātaro”.</i></a></p>
<p><a data-ref="sc76, ms23J_1390, msdiv76"><i>“Kusalañceva me putta,</i></a><br>
<a><i>atho putta anāmayaṃ;</i></a><br>
<a><i>Sabbā ca rājakaññāyo,</i></a><br>
<a><i>arogā tuyha mātaro”.</i></a></p>
<p><a data-var="Kacci amajjapo → kaccissa majjapo (bj, pts-vp-pli1)" data-ref="sc77, ms23J_1391, msdiv77"><i>“Kacci amajjapo tāta,</i></a><br>
<a><i>kacci te suramappiyaṃ;</i></a><br>
<a><i>Kacci sacce ca dhamme ca,</i></a><br>
<a><i>dāne te ramate mano”.</i></a></p>
<p><a data-ref="sc78, ms23J_1392, msdiv78"><i>“Amajjapo ahaṃ putta,</i></a><br>
<a><i>atho me suramappiyaṃ;</i></a><br>
<a><i>Atho sacce ca dhamme ca,</i></a><br>
<a><i>dāne me ramate mano”.</i></a></p>
<p><a data-ref="sc79, ms23J_1393, msdiv79"><i>“Kacci arogaṃ yoggaṃ te,</i></a><br>
<a><i>kacci vahati vāhanaṃ;</i></a><br>
<a><i>Kacci te byādhayo natthi,</i></a><br>
<a data-var="sarīrassupatāpanā → sarīrassupatāpiyā (sya1ed, sya2ed, mr)"><i>sarīrassupatāpanā”.</i></a></p>
<p><a data-ref="sc80, ms23J_1394, msdiv80"><i>“Atho arogaṃ yoggaṃ me,</i></a><br>
<a><i>atho vahati vāhanaṃ;</i></a><br>
<a><i>Atho me byādhayo natthi,</i></a><br>
<a data-var="sarīrassupatāpanā → sarīrassupatāpiyā (sya1ed, sya2ed, mr)"><i>sarīrassupatāpanā”.</i></a></p>
<p><a data-ref="sc81, ms23J_1395, msdiv81"><i>“Kacci antā ca te phītā,</i></a><br>
<a><i>majjhe ca bahalā tava;</i></a><br>
<a><i>Koṭṭhāgārañca kosañca,</i></a><br>
<a data-var="paṭisanthataṃ → paṭisaṇṭhitaṃ (sya1ed, sya2ed, mr)"><i>kacci te paṭisanthataṃ”.</i></a></p>
<p><a data-ref="sc82, ms23J_1396, msdiv82"><i>“Atho antā ca me phītā,</i></a><br>
<a><i>majjhe ca bahalā mama;</i></a><br>
<a><i>Koṭṭhāgārañca kosañca,</i></a><br>
<a><i>sabbaṃ me paṭisanthataṃ”.</i></a></p>
<p><a data-ref="sc83, ms23J_1397, msdiv83"><i>“Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a data-var="Patiṭṭhapentu → patiṭṭhāpentu (bj, sya1ed, sya2ed, pts-vp-pli1)"><i>Patiṭṭhapentu pallaṅkaṃ,</i></a><br>
<a><i>yattha rājā nisakkati.</i></a></p>
<p><a data-var="nisīdassu → nisinnassa (bj, sya1ed, sya2ed, pts-vp-pli1); nisinnassu (mr)" data-ref="sc84, pts-vp-pli6.24, ms23J_1398, msdiv84"><i>Idheva te nisīdassu,</i></a><br>
<a><i>niyate paṇṇasanthare;</i></a><br>
<a><i>Etto udakamādāya,</i></a><br>
<a data-var="pakkhālayassu → pakkhālayantu (bj); pakkhālayanti (pts-vp-pli1)"><i>pāde pakkhālayassu te.</i></a></p>
<p><a data-ref="sc85, ms23J_1399, msdiv85"><i>Idampi paṇṇakaṃ mayhaṃ,</i></a><br>
<a><i>randhaṃ rāja aloṇakaṃ;</i></a><br>
<a><i>Paribhuñja mahārāja,</i></a><br>
<a data-var="mesidhāgato → mesi āgato (bj, sya1ed, sya2ed)"><i>pāhuno mesidhāgato”.</i></a></p>
<p><a data-var="Na cāhaṃ → na vāhaṃ (mr)" data-ref="sc86, ms23J_1400, msdiv86"><i>“Na cāhaṃ paṇṇaṃ bhuñjāmi,</i></a><br>
<a><i>Na hetaṃ mayha bhojanaṃ;</i></a><br>
<a><i>Sālīnaṃ odanaṃ bhuñje,</i></a><br>
<a><i>Suciṃ maṃsūpasecanaṃ”.</i></a></p>
<p><a data-ref="sc87, ms23J_1401, msdiv87"><i>“Accherakaṃ maṃ paṭibhāti,</i></a><br>
<a><i>ekakampi rahogataṃ;</i></a><br>
<a><i>Edisaṃ bhuñjamānānaṃ,</i></a><br>
<a><i>kena vaṇṇo pasīdati”.</i></a></p>
<p><a data-ref="sc88, pts-vp-pli6.25, ms23J_1402, msdiv88"><i>“Eko rāja nipajjāmi,</i></a><br>
<a><i>niyate paṇṇasanthare;</i></a><br>
<a><i>Tāya me ekaseyyāya,</i></a><br>
<a><i>rāja vaṇṇo pasīdati.</i></a></p>
<p><a data-var="nettiṃsabandhā → nettiṃsabaddhā (bj, pts-vp-pli1)" data-ref="sc89, ms23J_1403, msdiv89"><i>Na ca nettiṃsabandhā me,</i></a><br>
<a><i>rājarakkhā upaṭṭhitā;</i></a><br>
<a><i>Tāya me sukhaseyyāya,</i></a><br>
<a><i>rāja vaṇṇo pasīdati.</i></a></p>
<p><a data-ref="sc90, ms23J_1404, msdiv90"><i>Atītaṃ nānusocāmi,</i></a><br>
<a data-var="nappajappāmināgataṃ → nappajappamanāgataṃ (bj); nappajappāma'nāgataṃ (sya1ed, sya2ed, pts-vp-pli1)"><i>nappajappāmināgataṃ;</i></a><br>
<a><i>Paccuppannena yāpemi,</i></a><br>
<a><i>tena vaṇṇo pasīdati.</i></a></p>
<p><a data-ref="sc91, ms23J_1405, msdiv91"><i>Anāgatappajappāya,</i></a><br>
<a><i>atītassānusocanā;</i></a><br>
<a><i>Etena bālā sussanti,</i></a><br>
<a><i>naḷova harito luto”.</i></a></p>
<p><a data-ref="sc92, ms23J_1406, msdiv92"><i>“Hatthānīkaṃ rathānīkaṃ,</i></a><br>
<a><i>asse pattī ca vammino;</i></a><br>
<a><i>Nivesanāni rammāni,</i></a><br>
<a><i>ahaṃ putta dadāmi te.</i></a></p>
<p><a data-ref="sc93, ms23J_1407, msdiv93"><i>Itthāgārampi te dammi,</i></a><br>
<a><i>sabbālaṅkārabhūsitaṃ;</i></a><br>
<a data-var="putta paṭipajjassu → tāsu putte paṭipajja (mr)"><i>Tā putta paṭipajjassu,</i></a><br>
<a><i>tvaṃ no rājā bhavissasi.</i></a></p>
<p><a data-ref="sc94, ms23J_1408, msdiv94"><i>Kusalā naccagītassa,</i></a><br>
<a data-var="cāturitthiyo → caturitthiyo (bj, pts-vp-pli1)"><i>sikkhitā cāturitthiyo;</i></a><br>
<a><i>Kāme taṃ ramayissanti,</i></a><br>
<a><i>kiṃ araññe karissasi.</i></a></p>
<p><a data-ref="sc95, ms23J_1409, msdiv95"><i>Paṭirājūhi te kaññā,</i></a><br>
<a><i>ānayissaṃ alaṅkatā;</i></a><br>
<a><i>Tāsu putte janetvāna,</i></a><br>
<a><i>atha pacchā pabbajissasi.</i></a></p>
<p><a data-var="cāsi → cāpi (sya1ed, sya2ed, mr)" data-ref="sc96, ms23J_1410, msdiv96"><i>Yuvā ca daharo cāsi,</i></a><br>
<a data-var="paṭhamuppattiko → paṭhamuppattito (bj, sya1ed, sya2ed, pts-vp-pli1)"><i>paṭhamuppattiko susu;</i></a><br>
<a><i>Rajjaṃ kārehi bhaddante,</i></a><br>
<a><i>kiṃ araññe karissasi”.</i></a></p>
<p><a data-ref="sc97, ms23J_1411, msdiv97"><i>“Yuvā care brahmacariyaṃ,</i></a><br>
<a><i>brahmacārī yuvā siyā;</i></a><br>
<a><i>Daharassa hi pabbajjā,</i></a><br>
<a><i>etaṃ isīhi vaṇṇitaṃ.</i></a></p>
<p><a data-ref="sc98, pts-vp-pli6.26, ms23J_1412, msdiv98"><i>Yuvā care brahmacariyaṃ,</i></a><br>
<a><i>brahmacārī yuvā siyā;</i></a><br>
<a><i>Brahmacariyaṃ carissāmi,</i></a><br>
<a><i>nāhaṃ rajjena matthiko.</i></a></p>
<p><a data-ref="sc99, ms23J_1413, msdiv99"><i>Passāmi vohaṃ daharaṃ,</i></a><br>
<a data-var="vadantaraṃ → vadaṃ naraṃ (bj); vadannaraṃ (sya1ed, sya2ed)"><i>amma tāta vadantaraṃ;</i></a><br>
<a><i>Kicchāladdhaṃ piyaṃ puttaṃ,</i></a><br>
<a><i>appatvāva jaraṃ mataṃ.</i></a></p>
<p><a data-ref="sc100, ms23J_1414, msdiv100"><i>Passāmi vohaṃ dahariṃ,</i></a><br>
<a><i>kumāriṃ cārudassaniṃ;</i></a><br>
<a><i>Navavaṃsakaḷīraṃva,</i></a><br>
<a data-var="jīvitakkhayaṃ → jīvitakkhaye (bj, pts-vp-pli1)"><i>paluggaṃ jīvitakkhayaṃ.</i></a></p>
<p><a data-ref="sc101, ms23J_1415, msdiv101"><i>Daharāpi hi miyyanti,</i></a><br>
<a><i>narā ca atha nāriyo;</i></a><br>
<a><i>Tattha ko vissase poso,</i></a><br>
<a><i>daharomhīti jīvite.</i></a></p>
<p><a data-ref="sc102, ms23J_1416, msdiv102"><i>Yassa ratyā vivasāne,</i></a><br>
<a><i>āyu appataraṃ siyā;</i></a><br>
<a><i>Appodakeva macchānaṃ,</i></a><br>
<a data-var="komārakaṃ → komārataṃ (mr)"><i>kiṃ nu komārakaṃ tahiṃ.</i></a></p>
<p><a data-ref="sc103, ms23J_1417, msdiv103"><i>Niccamabbhāhato loko,</i></a><br>
<a><i>niccañca parivārito;</i></a><br>
<a><i>Amoghāsu vajantīsu,</i></a><br>
<a data-var="rajjebhisiñcasi → rajjena siñcasi (bj, pts-vp-pli1)"><i>kiṃ maṃ rajjebhisiñcasi”.</i></a></p>
<p><a data-ref="sc104, ms23J_1418, msdiv104"><i>“Kena mabbhāhato loko,</i></a><br>
<a><i>kena ca parivārito;</i></a><br>
<a><i>Kāyo amoghā gacchanti,</i></a><br>
<a><i>taṃ me akkhāhi pucchito”.</i></a></p>
<p><a data-ref="sc105, ms23J_1419, msdiv105"><i>“Maccunābbhāhato loko,</i></a><br>
<a><i>jarāya parivārito;</i></a><br>
<a><i>Ratyo amoghā gacchanti,</i></a><br>
<a><i>evaṃ jānāhi khattiya.</i></a></p>
<p><a data-var="vitate → vītante (sya1ed, sya2ed); vitante (mr)" data-ref="sc106, ms23J_1420, msdiv106"><i>Yathāpi tante vitate,</i></a><br>
<a data-var="yaṃ yadevūpaviyyati → yaṃ yadevūpaviyati (bj); yaṃ yadevopavuyhati (sya1ed, sya2ed); yaṃ yaṃ devūpavīyati (pts-vp-pli1)"><i>yaṃ yadevūpaviyyati;</i></a><br>
<a><i>Appakaṃ hoti vetabbaṃ,</i></a><br>
<a><i>evaṃ maccāna jīvitaṃ.</i></a></p>
<p><a data-ref="sc107, ms23J_1421, msdiv107"><i>Yathā vārivaho pūro,</i></a><br>
<a data-var="gacchannupanivattati → gacchaṃ na parivattati (sya1ed, sya2ed); gacchannūpanivattati (pts-vp-pli1); gacchaṃ nuparivattati (mr)"><i>gacchannupanivattati;</i></a><br>
<a><i>Evamāyu manussānaṃ,</i></a><br>
<a data-var="gacchannupanivattati → gacchaṃ na parivattati (sya1ed, sya2ed); gacchannūpanivattati (pts-vp-pli1); gacchaṃ nuparivattati (mr)"><i>gacchannupanivattati.</i></a></p>
<p><a data-ref="sc108, ms23J_1422, msdiv108"><i>Yathā vārivaho pūro,</i></a><br>
<a><i>vahe rukkhepakūlaje;</i></a><br>
<a><i>Evaṃ jarāmaraṇena,</i></a><br>
<a><i>vuyhante sabbapāṇino”.</i></a></p>
<p><a data-ref="sc109, pts-vp-pli6.27, ms23J_1423, msdiv109"><i>“Hatthānīkaṃ rathānīkaṃ,</i></a><br>
<a><i>asse pattī ca vammino;</i></a><br>
<a><i>Nivesanāni rammāni,</i></a><br>
<a><i>ahaṃ putta dadāmi te.</i></a></p>
<p><a data-ref="sc110, ms23J_1424, msdiv110"><i>Itthāgārampi te dammi,</i></a><br>
<a><i>sabbālaṅkārabhūsitaṃ;</i></a><br>
<a><i>Tā putta paṭipajjassu,</i></a><br>
<a><i>tvaṃ no rājā bhavissasi.</i></a></p>
<p><a data-ref="sc111, ms23J_1425, msdiv111"><i>Kusalā naccagītassa,</i></a><br>
<a><i>sikkhitā cāturitthiyo;</i></a><br>
<a><i>Kāme taṃ ramayissanti,</i></a><br>
<a><i>kiṃ araññe karissasi.</i></a></p>
<p><a data-ref="sc112, ms23J_1426, msdiv112"><i>Paṭirājūhi te kaññā,</i></a><br>
<a><i>ānayissaṃ alaṅkatā;</i></a><br>
<a><i>Tāsu putte janetvāna,</i></a><br>
<a><i>atha pacchā pabbajissasi.</i></a></p>
<p><a data-ref="sc113, ms23J_1427, msdiv113"><i>Yuvā ca daharo cāsi,</i></a><br>
<a><i>paṭhamuppattiko susu;</i></a><br>
<a><i>Rajjaṃ kārehi bhaddante,</i></a><br>
<a><i>kiṃ araññe karissasi.</i></a></p>
<p><a data-ref="sc114, ms23J_1428, msdiv114"><i>Koṭṭhāgārañca kosañca,</i></a><br>
<a><i>vāhanāni balāni ca;</i></a><br>
<a><i>Nivesanāni rammāni,</i></a><br>
<a><i>ahaṃ putta dadāmi te.</i></a></p>
<p><a data-ref="sc115, ms23J_1429, msdiv115"><i>Gomaṇḍalaparibyūḷho,</i></a><br>
<a><i>dāsisaṅghapurakkhato;</i></a><br>
<a><i>Rajjaṃ kārehi bhaddante,</i></a><br>
<a><i>kiṃ araññe karissasi”.</i></a></p>
<p><a data-var="dhanena yaṃ khīyetha → kiṃ dhanena yaṃ jīyetha (bj); kiṃ maṃ dhanena khiyyetha (sya1ed, sya2ed); kiṃ dhanena yaṃ jiyyetha (pts-vp-pli1); kiṃ maṃ dhanena khīyetha (mr)" data-ref="sc116, ms23J_1430, msdiv116"><i>“Kiṃ dhanena yaṃ khīyetha,</i></a><br>
<a><i>Kiṃ bhariyāya marissati;</i></a><br>
<a data-var="jiṇṇena → ciṇṇena (bj, pts-vp-pli1); vaṇṇena (mr)"><i>Kiṃ yobbanena jiṇṇena,</i></a><br>
<a data-var="Yaṃ jarāyābhibhuyyati → yaṃ jarā abhihessati (bj, pts-vp-pli1)"><i>Yaṃ jarāyābhibhuyyati.</i></a></p>
<p><a data-ref="sc117, ms23J_1431, msdiv117"><i>Tattha kā nandi kā khiḍḍā,</i></a><br>
<a><i>kā rati kā dhanesanā;</i></a><br>
<a><i>Kiṃ me puttehi dārehi,</i></a><br>
<a><i>rāja muttosmi bandhanā.</i></a></p>
<p><a data-var="Yohaṃ → sohaṃ (bj, pts-vp-pli1)" data-ref="sc118, ms23J_1432, msdiv118"><i>Yohaṃ evaṃ pajānāmi,</i></a><br>
<a><i>maccu me nappamajjati;</i></a><br>
<a><i>Antakenādhipannassa,</i></a><br>
<a><i>kā ratī kā dhanesanā.</i></a></p>
<p><a data-ref="sc119, pts-vp-pli6.28, ms23J_1433, msdiv119"><i>Phalānamiva pakkānaṃ,</i></a><br>
<a><i>niccaṃ patanato bhayaṃ;</i></a><br>
<a><i>Evaṃ jātāna maccānaṃ,</i></a><br>
<a><i>niccaṃ maraṇato bhayaṃ.</i></a></p>
<p><a data-ref="sc120, ms23J_1434, msdiv120"><i>Sāyameke na dissanti,</i></a><br>
<a><i>pāto diṭṭhā bahū janā;</i></a><br>
<a><i>Pāto eke na dissanti,</i></a><br>
<a><i>sāyaṃ diṭṭhā bahū janā.</i></a></p>
<p><a data-ref="sc121, ms23J_1435, msdiv121"><i>Ajjeva kiccaṃ ātapaṃ,</i></a><br>
<a><i>ko jaññā maraṇaṃ suve;</i></a><br>
<a data-var="saṅgaraṃ → saṅkaraṃ (csp1ed)"><i>Na hi no saṅgaraṃ tena,</i></a><br>
<a><i>mahāsenena maccunā.</i></a></p>
<p><a data-ref="sc122, ms23J_1436, msdiv122"><i>Corā dhanassa patthenti,</i></a><br>
<a><i>rāja muttosmi bandhanā;</i></a><br>
<a><i>Ehi rāja nivattassu,</i></a><br>
<a><i>nāhaṃ rajjena matthiko”ti.</i></a></p>
</blockquote>
<p class="endsutta"><a data-var="Mūgapakkhajātakaṃ → temiyajātakaṃ (sya1ed, sya2ed)" data-ref="sc123, ms23J_1437"><i>Mūgapakkhajātakaṃ paṭhamaṃ.</i></a></p>
</article>
</section>
</div>
</body>
</html>
