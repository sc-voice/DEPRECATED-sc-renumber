<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja493">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>10. Mahāvāṇijajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.351, ms22J_2736, msdiv180"><i>Vāṇijā samitiṃ katvā,</i></a><br>
<a><i>nānāraṭṭhato āgatā;</i></a><br>
<a><i>Dhanāharā pakkamiṃsu,</i></a><br>
<a><i>ekaṃ katvāna gāmaṇiṃ.</i></a></p>
<p><a data-ref="sc2, ms22J_2737, msdiv181"><i>Te taṃ kantāramāgamma,</i></a><br>
<a><i>appabhakkhaṃ anodakaṃ;</i></a><br>
<a><i>Mahānigrodhamaddakkhuṃ,</i></a><br>
<a><i>sītacchāyaṃ manoramaṃ.</i></a></p>
<p><a data-ref="sc3, ms22J_2738, msdiv182"><i>Te ca tattha nisīditvā,</i></a><br>
<a data-var="chāyayā → chādiyā (bj, sya1ed, sya2ed, pts-vp-pli1)"><i>tassa rukkhassa chāyayā;</i></a><br>
<a><i>Vāṇijā samacintesuṃ,</i></a><br>
<a><i>bālā mohena pārutā.</i></a></p>
<p><a data-var="Allāyate → addāyate (bj, pts-vp-pli1)" data-ref="sc4, ms22J_2739, msdiv183"><i>Allāyate ayaṃ rukkho,</i></a><br>
<a data-var="vārīva → vāri ca (bj, pts-vp-pli1)"><i>api vārīva sandati;</i></a><br>
<a><i>Iṅghassa purimaṃ sākhaṃ,</i></a><br>
<a><i>mayaṃ chindāma vāṇijā.</i></a></p>
<p><a data-ref="sc5, ms22J_2740, msdiv184"><i>Sā ca chinnāva pagghari,</i></a><br>
<a><i>acchaṃ vāriṃ anāvilaṃ;</i></a><br>
<a><i>Te tattha nhatvā pivitvā,</i></a><br>
<a><i>yāvaticchiṃsu vāṇijā.</i></a></p>
<p><a data-ref="sc6, ms22J_2741, msdiv185"><i>Dutiyaṃ samacintesuṃ,</i></a><br>
<a><i>bālā mohena pārutā;</i></a><br>
<a><i>Iṅghassa dakkhiṇaṃ sākhaṃ,</i></a><br>
<a><i>mayaṃ chindāma vāṇijā.</i></a></p>
<p><a data-ref="sc7, pts-vp-pli4.352, ms22J_2742, msdiv186"><i>Sā ca chinnāva pagghari,</i></a><br>
<a><i>sālimaṃsodanaṃ bahuṃ;</i></a><br>
<a><i>Appodavaṇṇe kummāse,</i></a><br>
<a data-var="vidalasūpiyo → siṅgiṃ bidalasūpiyo (bj, pts-vp-pli1); siṅgividalasūpiyo (sya1ed, sya2ed); siṅgīveraṃ lasūpiyo (mr) siṅginti siṅgiverādikaṃ uttaribhaṅgaṃ. vidalasūpiyoti muggasūpādayo (aṭṭha.)"><i>siṅgiṃ vidalasūpiyo.</i></a></p>
<p><a data-var="tattha bhutvā khāditvā → bhutvā ca pivitvā ca (pts-vp-pli1)" data-ref="sc8, ms22J_2743, msdiv187"><i>Te tattha bhutvā khāditvā,</i></a><br>
<a><i>yāvaticchiṃsu vāṇijā;</i></a><br>
<a><i>Tatiyaṃ samacintesuṃ,</i></a><br>
<a><i>bālā mohena pārutā;</i></a><br>
<a><i>Iṅghassa pacchimaṃ sākhaṃ,</i></a><br>
<a><i>mayaṃ chindāma vāṇijā.</i></a></p>
<p><a data-ref="sc9, ms22J_2744, msdiv188"><i>Sā ca chinnāva pagghari,</i></a><br>
<a><i>nāriyo samalaṅkatā;</i></a><br>
<a><i>Vicitravatthābharaṇā,</i></a><br>
<a><i>āmuttamaṇikuṇḍalā.</i></a></p>
<p><a data-ref="sc10, ms22J_2745, msdiv189"><i>Api su vāṇijā ekā,</i></a><br>
<a><i>nāriyo paṇṇavīsati;</i></a><br>
<a data-var="parivāriṃsu → parikariṃsu (bj, sya1ed, sya2ed, pts-vp-pli1)"><i>Samantā parivāriṃsu,</i></a><br>
<a data-var="chāyayā → chādiyā (bj, sya1ed, sya2ed, pts-vp-pli1)"><i>tassa rukkhassa chāyayā.</i></a></p>
<p><a data-var="paricāretvā → paricāresu (bj); parivāretvā (sya1ed, sya2ed, pts-vp-pli1)" data-ref="sc11, ms22J_2746, msdiv190"><i>Te tāhi paricāretvā,</i></a><br>
<a><i>yāvaticchiṃsu vāṇijā;</i></a><br>
<a><i>Catutthaṃ samacintesuṃ,</i></a><br>
<a><i>bālā mohena pārutā;</i></a><br>
<a><i>Iṅghassa uttaraṃ sākhaṃ,</i></a><br>
<a><i>mayaṃ chindāma vāṇijā.</i></a></p>
<p><a data-ref="sc12, ms22J_2747, msdiv191"><i>Sā ca chinnāva pagghari,</i></a><br>
<a><i>muttā veḷuriyā bahū;</i></a><br>
<a><i>Rajataṃ jātarūpañca,</i></a><br>
<a><i>kuttiyo paṭiyāni ca.</i></a></p>
<p><a data-ref="sc13, ms22J_2748, msdiv192"><i>Kāsikāni ca vatthāni,</i></a><br>
<a data-var="ca kambalā → uddiyāne ca kambale (bj, pts-vp-pli1); uddhiyāni ca kambalā (sya1ed, sya2ed)"><i>uddiyāni ca kambalā;</i></a><br>
<a><i>Te tattha bhāre bandhitvā,</i></a><br>
<a><i>yāvaticchiṃsu vāṇijā.</i></a></p>
<p><a data-ref="sc14, ms22J_2749, msdiv193"><i>Pañcamaṃ samacintesuṃ,</i></a><br>
<a><i>bālā mohena pārutā;</i></a><br>
<a data-var="mūlaṃ → mūle (sya1ed, sya2ed, mr)"><i>Iṅghassa mūlaṃ chindāma,</i></a><br>
<a><i>api bhiyyo labhāmase.</i></a></p>
<p><a data-ref="sc15, ms22J_2750, msdiv194"><i>Athuṭṭhahi satthavāho,</i></a><br>
<a><i>yācamāno katañjalī;</i></a><br>
<a data-var="parajjhati → aparajjhatha (bj); aparajjhati (sya1ed, sya2ed, pts-vp-pli1)"><i>Nigrodho kiṃ parajjhati,</i></a><br>
<a><i>vāṇijā bhaddamatthu te.</i></a></p>
<p><a data-ref="sc16, ms22J_2751, msdiv195"><i>Vāridā purimā sākhā,</i></a><br>
<a><i>annapānañca dakkhiṇā;</i></a><br>
<a><i>Nāridā pacchimā sākhā,</i></a><br>
<a><i>sabbakāme ca uttarā;</i></a><br>
<a><i>Nigrodho kiṃ parajjhati,</i></a><br>
<a><i>vāṇijā bhaddamatthu te.</i></a></p>
<p><a data-ref="sc17, ms22J_2752, msdiv196"><i>Yassa rukkhassa chāyāya,</i></a><br>
<a><i>nisīdeyya sayeyya vā;</i></a><br>
<a><i>Na tassa sākhaṃ bhañjeyya,</i></a><br>
<a><i>mittadubbho hi pāpako.</i></a></p>
<p><a data-var="tassānādiyitvā → tassa anāditvā (bj, sya1ed, sya2ed); tassa anādiyitvā (pts-vp-pli1)" data-ref="sc18, ms22J_2753, msdiv197"><i>Te ca tassānādiyitvā,</i></a><br>
<a><i>ekassa vacanaṃ bahū;</i></a><br>
<a data-var="kuṭhārīhi → kudhārīhi (mr)"><i>Nisitāhi kuṭhārīhi,</i></a><br>
<a><i>mūlato naṃ upakkamuṃ.</i></a></p>
<p><a data-ref="sc19, pts-vp-pli4.353, ms22J_2754, msdiv198"><i>Tato nāgā nikkhamiṃsu,</i></a><br>
<a><i>sannaddhā paṇṇavīsati;</i></a><br>
<a><i>Dhanuggahānaṃ tisatā,</i></a><br>
<a><i>chasahassā ca vammino.</i></a></p>
<p><a data-ref="sc20, pts-vp-pli4.354, ms22J_2755, msdiv199"><i>“Ete hanatha bandhatha,</i></a><br>
<a data-var="muñcittha → muccittha (pts-vp-pli1)"><i>Mā vo muñcittha jīvitaṃ;</i></a><br>
<a><i>Ṭhapetvā satthavāhaṃva,</i></a><br>
<a data-var="bhasmaṃ → bhasmī (bj)"><i>Sabbe bhasmaṃ karotha ne”.</i></a></p>
<p><a data-ref="sc21, ms22J_2756, msdiv200"><i>“Tasmā hi paṇḍito poso,</i></a><br>
<a><i>sampassaṃ atthamattano;</i></a><br>
<a><i>Lobhassa na vasaṃ gacche,</i></a><br>
<a data-var="haneyyārisakaṃ → haneyya disataṃ (bj); haneyya disakaṃ (sya1ed, sya2ed)"><i>haneyyārisakaṃ manaṃ.</i></a></p>
<p><a data-var="Evamādīnavaṃ → etamādīnaṃ (bj, pts-vp-pli1)" data-ref="sc22, ms22J_2757, msdiv201"><i>Evamādīnavaṃ ñatvā,</i></a><br>
<a><i>taṇhā dukkhassa sambhavaṃ;</i></a><br>
<a><i>Vītataṇho anādāno,</i></a><br>
<a><i>sato bhikkhu paribbaje”ti.</i></a></p>
</blockquote>
<p class="endsutta"><a data-ref="sc23, ms22J_2758"><i>Mahāvāṇijajātakaṃ dasamaṃ.</i></a></p>
</article>
</section>
</div>
</body>
</html>
