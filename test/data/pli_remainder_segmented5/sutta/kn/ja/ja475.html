<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja475">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>2. Phandanajātaka</i></a></h1>
</div>
<blockquote class="gatha">
<p><a data-var="Kuṭhārihattho → kudhārihattho (mr)" data-ref="sc1, pts-vp-pli4.208, ms22J_2398, msdiv14"><i>“Kuṭhārihattho puriso,</i></a><br>
<a><i>vanamogayha tiṭṭhasi;</i></a><br>
<a><i>Puṭṭho me samma akkhāhi,</i></a><br>
<a><i>kiṃ dāruṃ chetumicchasi”.</i></a></p>
<p><a data-var="Isso → iso (si); īso (sya1ed, sya2ed, pts-vp-pli1)" data-ref="sc2, pts-vp-pli4.209, ms22J_2399, msdiv15"><i>“Isso vanāni carasi,</i></a><br>
<a><i>samāni visamāni ca;</i></a><br>
<a><i>Puṭṭho me samma akkhāhi,</i></a><br>
<a><i>kiṃ dāruṃ nemiyā daḷhaṃ”.</i></a></p>
<p><a data-ref="sc3, ms22J_2400, msdiv16"><i>“Neva sālo na khadiro,</i></a><br>
<a><i>nāssakaṇṇo kuto dhavo;</i></a><br>
<a data-var="Rukkho ca → rukkhova (bj, pts-vp-pli1)"><i>Rukkho ca phandano nāma,</i></a><br>
<a><i>taṃ dāruṃ nemiyā daḷhaṃ”.</i></a></p>
<p><a data-ref="sc4, ms22J_2401, msdiv17"><i>“Kīdisānissa pattāni,</i></a><br>
<a><i>khandho vā pana kīdiso;</i></a><br>
<a><i>Puṭṭho me samma akkhāhi,</i></a><br>
<a><i>yathā jānemu phandanaṃ”.</i></a></p>
<p><a data-ref="sc5, ms22J_2402, msdiv18"><i>“Yassa sākhā palambanti,</i></a><br>
<a><i>namanti na ca bhañjare;</i></a><br>
<a><i>So rukkho phandano nāma,</i></a><br>
<a><i>yassa mūle ahaṃ ṭhito.</i></a></p>
<p><a data-ref="sc6, ms22J_2403, msdiv19"><i>Arānaṃ cakkanābhīnaṃ,</i></a><br>
<a><i>īsānemirathassa ca;</i></a><br>
<a><i>Sabbassa te kammaniyo,</i></a><br>
<a><i>ayaṃ hessati phandano”.</i></a></p>
<p><a data-ref="sc7, ms22J_2404, msdiv20"><i>“Iti phandanarukkhopi,</i></a><br>
<a><i>tāvade ajjhabhāsatha;</i></a><br>
<a><i>Mayhampi vacanaṃ atthi,</i></a><br>
<a><i>bhāradvāja suṇohi me.</i></a></p>
<p><a data-var="Issassa → imassa (si, mr) | upakkhandhamhā → upakhandhamhā (bj, pts-vp-pli1, mr)" data-ref="sc8, ms22J_2405, msdiv21"><i>Issassa upakkhandhamhā,</i></a><br>
<a><i>Ukkacca caturaṅgulaṃ;</i></a><br>
<a data-var="pasāresi → pariharesi (bj, sya1ed, sya2ed, pts-vp-pli1)"><i>Tena nemiṃ pasāresi,</i></a><br>
<a><i>Evaṃ daḷhataraṃ siyā.</i></a></p>
<p><a data-ref="sc9, ms22J_2406, msdiv22"><i>Iti phandanarukkhopi,</i></a><br>
<a><i>veraṃ appesi tāvade;</i></a><br>
<a><i>Jātānañca ajātānaṃ,</i></a><br>
<a><i>issānaṃ dukkhamāvahi.</i></a></p>
<p><a data-var="Iccevaṃ → icceva (bj, pts-vp-pli1)" data-ref="sc10, pts-vp-pli4.211, ms22J_2407, msdiv23"><i>Iccevaṃ phandano issaṃ,</i></a><br>
<a><i>isso ca pana phandanaṃ;</i></a><br>
<a><i>Aññamaññaṃ vivādena,</i></a><br>
<a><i>aññamaññamaghātayuṃ.</i></a></p>
<p><a data-ref="sc11, ms22J_2408, msdiv24"><i>Evameva manussānaṃ,</i></a><br>
<a><i>vivādo yattha jāyati;</i></a><br>
<a><i>Mayūranaccaṃ naccanti,</i></a><br>
<a><i>yathā te issaphandanā.</i></a></p>
<p><a data-var="bhaddaṃ vo → bhaddante (mr)" data-ref="sc12, ms22J_2409, msdiv25"><i>Taṃ vo vadāmi bhaddaṃ vo,</i></a><br>
<a><i>yāvantettha samāgatā;</i></a><br>
<a data-var="vivadatha → māvivadittha (bj, sya1ed, sya2ed, pts-vp-pli1)"><i>Sammodatha mā vivadatha,</i></a><br>
<a><i>mā hotha issaphandanā.</i></a></p>
<p><a data-var="Sāmaggimeva → sāmagyameva (sya1ed, sya2ed, mr)" data-ref="sc13, ms22J_2410, msdiv26"><i>Sāmaggimeva sikkhetha,</i></a><br>
<a><i>buddhehetaṃ pasaṃsitaṃ;</i></a><br>
<a><i>Sāmaggirato dhammaṭṭho,</i></a><br>
<a><i>yogakkhemā na dhaṃsatī”ti.</i></a></p>
</blockquote>
<p class="endsutta"><a data-ref="sc14, ms22J_2411"><i>Phandanajātakaṃ dutiyaṃ.</i></a></p>
</article>
</section>
</div>
</body>
</html>
