<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja477">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>4. Cūḷanāradajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.221, ms22J_2426, msdiv40"><i>“Na te kaṭṭhāni bhinnāni,</i></a><br>
<a><i>na te udakamābhataṃ;</i></a><br>
<a data-var="hāpito → hāsito (bj, sya1ed, sya2ed)"><i>Aggīpi te na hāpito,</i></a><br>
<a><i>kiṃ nu mandova jhāyasi”.</i></a></p>
<p><a data-ref="sc2, ms22J_2427, msdiv41"><i>“Na ussahe vane vatthuṃ,</i></a><br>
<a><i>kassapāmantayāmi taṃ;</i></a><br>
<a><i>Dukkho vāso araññasmiṃ,</i></a><br>
<a><i>raṭṭhaṃ icchāmi gantave.</i></a></p>
<p><a data-ref="sc3, ms22J_2428, msdiv42"><i>Yathā ahaṃ ito gantvā,</i></a><br>
<a><i>Yasmiṃ janapade vasaṃ;</i></a><br>
<a data-var="brahme → brahmaṃ (mr)"><i>Ācāraṃ brahme sikkheyyaṃ,</i></a><br>
<a><i>Taṃ dhammaṃ anusāsa maṃ”.</i></a></p>
<p><a data-ref="sc4, pts-vp-pli4.222, ms22J_2429, msdiv43"><i>“Sace araññaṃ hitvāna,</i></a><br>
<a><i>vanamūlaphalāni ca;</i></a><br>
<a><i>Raṭṭhe rocayase vāsaṃ,</i></a><br>
<a><i>taṃ dhammaṃ nisāmehi me.</i></a></p>
<p><a data-var="paṭisevittho → patisevittho (bj, pts-vp-pli1); paṭisevittha (sya1ed, sya2ed, mr)" data-ref="sc5, ms22J_2430, msdiv44"><i>Visaṃ mā paṭisevittho,</i></a><br>
<a><i>papātaṃ parivajjaya;</i></a><br>
<a data-var="Paṅke ca mā visīdittho → paṅko ca mā visiyittho (mr)"><i>Paṅke ca mā visīdittho,</i></a><br>
<a><i>yatto cāsīvise care”.</i></a></p>
<p><a data-ref="sc6, ms22J_2431, msdiv45"><i>“Kiṃ nu visaṃ papāto vā,</i></a><br>
<a><i>paṅko vā brahmacārinaṃ;</i></a><br>
<a><i>Kaṃ tvaṃ āsīvisaṃ brūsi,</i></a><br>
<a><i>taṃ me akkhāhi pucchito”.</i></a></p>
<p><a data-ref="sc7, ms22J_2432, msdiv46"><i>“Āsavo tāta lokasmiṃ,</i></a><br>
<a><i>surā nāma pavuccati;</i></a><br>
<a data-var="Manuñño → manuññā (bj, sya1ed, sya2ed, pts-vp-pli1)"><i>Manuñño surabhī vaggu,</i></a><br>
<a data-var="sādu → madhu (bj, sya1ed, sya2ed) | khuddarasūpamo → … rasūpamā (bj, sya1ed, sya2ed, pts-vp-pli1)"><i>sādu khuddarasūpamo;</i></a><br>
<a><i>Visaṃ tadāhu ariyā se,</i></a><br>
<a><i>brahmacariyassa nārada.</i></a></p>
<p><a data-ref="sc8, ms22J_2433, msdiv47"><i>Itthiyo tāta lokasmiṃ,</i></a><br>
<a><i>pamattaṃ pamathenti tā;</i></a><br>
<a><i>Haranti yuvino cittaṃ,</i></a><br>
<a><i>tūlaṃ bhaṭṭhaṃva māluto;</i></a><br>
<a><i>Papāto eso akkhāto,</i></a><br>
<a><i>brahmacariyassa nārada.</i></a></p>
<p><a data-ref="sc9, ms22J_2434, msdiv48"><i>Lābho siloko sakkāro,</i></a><br>
<a><i>pūjā parakulesu ca;</i></a><br>
<a data-var="ca → eso (bj); esova (sya1ed, sya2ed, pts-vp-pli1)"><i>Paṅko eso ca akkhāto,</i></a><br>
<a><i>brahmacariyassa nārada.</i></a></p>
<p><a data-var="Sasatthā → mahantā (sya1ed, sya2ed, mr)" data-ref="sc10, ms22J_2435, msdiv49"><i>Sasatthā tāta rājāno,</i></a><br>
<a><i>āvasanti mahiṃ imaṃ;</i></a><br>
<a><i>Te tādise manussinde,</i></a><br>
<a><i>mahante tāta nārada.</i></a></p>
<p><a data-ref="sc11, pts-vp-pli4.223, ms22J_2436, msdiv50"><i>Issarānaṃ adhipatīnaṃ,</i></a><br>
<a><i>na tesaṃ pādato care;</i></a><br>
<a data-var="Āsīvisoti → āsīviso so (bj, pts-vp-pli1)"><i>Āsīvisoti akkhāto,</i></a><br>
<a><i>brahmacariyassa nārada.</i></a></p>
<p><a data-var="ca → yaṃ (bj, pts-vp-pli1)" data-ref="sc12, ms22J_2437, msdiv51"><i>Bhattattho bhattakāle ca,</i></a><br>
<a><i>yaṃ gehamupasaṅkame;</i></a><br>
<a><i>Yadettha kusalaṃ jaññā,</i></a><br>
<a><i>tattha ghāsesanaṃ care.</i></a></p>
<p><a data-ref="sc13, ms22J_2438, msdiv52"><i>Pavisitvā parakulaṃ,</i></a><br>
<a data-var="pānatthaṃ → pānattho (sya1ed, sya2ed, pts-vp-pli1)"><i>pānatthaṃ bhojanāya vā;</i></a><br>
<a><i>Mitaṃ khāde mitaṃ bhuñje,</i></a><br>
<a><i>na ca rūpe manaṃ kare.</i></a></p>
<p><a data-var="kirāṭañca → kirāsañca (bj, sya1ed, sya2ed); kirāsaṃ vā (pts-vp-pli1)" data-ref="sc14, ms22J_2439, msdiv53"><i>Goṭṭhaṃ majjaṃ kirāṭañca,</i></a><br>
<a><i>sabhā nikiraṇāni ca;</i></a><br>
<a><i>Ārakā parivajjehi,</i></a><br>
<a><i>yānīva visamaṃ pathan”ti.</i></a></p>
</blockquote>
<p class="endsutta"><a data-var="Cūḷanāradajātakaṃ → cullanāradajātakaṃ (bj, pts-vp-pli1); cullanāradakassapajātakaṃ (sya1ed, sya2ed)" data-ref="sc15, ms22J_2440"><i>Cūḷanāradajātakaṃ catutthaṃ.</i></a></p>
</article>
</section>
</div>
</body>
</html>
