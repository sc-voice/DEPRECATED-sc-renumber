<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja436">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>10. Samuggajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.528, ms22J_1876, msdiv87"><i>“Kuto nu āgacchatha bho tayo janā,</i></a><br>
<a data-var="Svāgatā etha → svāgataṃ ettha (bj, pts-vp-pli1)"><i>Svāgatā etha nisīdathāsane;</i></a><br>
<a><i>Kaccittha bhonto kusalaṃ anāmayaṃ,</i></a><br>
<a><i>Cirassamabbhāgamanaṃ hi vo idha”.</i></a></p>
<p><a data-ref="sc2, pts-vp-pli3.529, ms22J_1877, msdiv88"><i>“Ahameva eko idha majja patto,</i></a><br>
<a><i>Na cāpi me dutiyo koci vijjati;</i></a><br>
<a><i>Kimeva sandhāya te bhāsitaṃ ise,</i></a><br>
<a><i>‘Kuto nu āgacchatha bho tayo janā’”.</i></a></p>
<p><a data-ref="sc3, ms22J_1878, msdiv89"><i>“Tuvañca eko bhariyā ca te piyā,</i></a><br>
<a><i>Samuggapakkhittanikiṇṇamantare;</i></a><br>
<a data-var="kucchigatāva → kucchigatā ca (mr)"><i>Sā rakkhitā kucchigatāva te sadā,</i></a><br>
<a data-var="Vāyussa → harissa (mr)"><i>Vāyussa puttena sahā tahiṃ ratā”.</i></a></p>
<p><a data-var="viyākato → byākato (sya1ed, sya2ed); vyākato (pts-vp-pli1); pabyākato (mr)" data-ref="sc4, pts-vp-pli3.530, ms22J_1879, msdiv90"><i>“Saṃviggarūpo isinā viyākato,</i></a><br>
<a><i>So dānavo tattha samuggamuggili;</i></a><br>
<a><i>Addakkhi bhariyaṃ suci māladhāriniṃ,</i></a><br>
<a><i>Vāyussa puttena sahā tahiṃ rataṃ”.</i></a></p>
<p><a data-var="Sudiṭṭharūpamuggatapānuvattinā → sudiṭṭharūpuggatapānuvattinā (bj, sya1ed, sya2ed); suddiṭṭharūpuggatapānuvattinā (pts-vp-pli1)" data-ref="sc5, ms22J_1880, msdiv91"><i>“Sudiṭṭharūpamuggatapānuvattinā,</i></a><br>
<a><i>Hīnā narā ye pamadāvasaṃ gatā;</i></a><br>
<a><i>Yathā have pāṇarivettha rakkhitā,</i></a><br>
<a><i>Duṭṭhā mayī aññamabhippamodayi.</i></a></p>
<p><a data-ref="sc6, ms22J_1881, msdiv92"><i>Divā ca ratto ca mayā upaṭṭhitā,</i></a><br>
<a><i>Tapassinā jotirivā vane vasaṃ;</i></a><br>
<a><i>Sā dhammamukkamma adhammamācari,</i></a><br>
<a><i>Akiriyarūpo pamadāhi santhavo.</i></a></p>
<p><a data-ref="sc7, ms22J_1882, msdiv93"><i>Sarīramajjhamhi ṭhitātimaññahaṃ,</i></a><br>
<a><i>Mayhaṃ ayanti asatiṃ asaññataṃ;</i></a><br>
<a><i>Sā dhammamukkamma adhammamācari,</i></a><br>
<a><i>Akiriyarūpo pamadāhi santhavo.</i></a></p>
<p><a data-ref="sc8, ms22J_1883, msdiv94"><i>Surakkhitaṃ meti kathaṃ nu vissase,</i></a><br>
<a data-var="Anekacittāsu na hatthi → anekacittāsu na hettha (bj, sya1ed, sya2ed); anekacittā puna hettha (mr)"><i>Anekacittāsu na hatthi rakkhaṇā;</i></a><br>
<a><i>Etā hi pātālapapātasannibhā,</i></a><br>
<a><i>Etthappamatto byasanaṃ nigaccha”ti.</i></a></p>
<p><a data-ref="sc9, ms22J_1884, msdiv95"><i>“Tasmā hi te sukhino vītasokā,</i></a><br>
<a><i>Ye mātugāmehi caranti nissaṭā;</i></a><br>
<a><i>Etaṃ sivaṃ uttamamābhipatthayaṃ,</i></a><br>
<a><i>Na mātugāmehi kareyya santhavanti”.</i></a></p>
</blockquote>
<p class="endsutta"><a data-ref="sc10, ms22J_1885"><i>Samuggajātakaṃ dasamaṃ.</i></a></p>
</article>
</section>
</div>
</body>
</html>
