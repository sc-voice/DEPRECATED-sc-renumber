<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja426">
<article>
<div class="hgroup">
<p class="division"><a><i>Jātaka</i></a></p>
<p><a><i>Aṭṭhakanipāta</i></a></p>
<p><a><i>Kaccānivagga</i></a></p>
<h1><a><i>10. Dīpijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.480, ms22J_1769, msdiv88"><i>“Khamanīyaṃ yāpanīyaṃ,</i></a><br>
<a><i>kacci mātula te sukhaṃ;</i></a><br>
<a><i>Sukhaṃ te ammā avaca,</i></a><br>
<a data-var="sukhakāmāva → sukhakāmā hi (bj, sya1ed, sya2ed, pts-vp-pli1)"><i>sukhakāmāva te mayaṃ”.</i></a></p>
<p><a data-var="avakkamma → apakkamma (sya1ed, sya2ed, mr)" data-ref="sc2, ms22J_1770, msdiv89"><i>“Naṅguṭṭhaṃ me avakkamma,</i></a><br>
<a data-var="Heṭhayitvāna → pothayitvāna (mr) | eḷike → eḷaki (sya1ed, sya2ed); eḷiki (pts-vp-pli1)"><i>Heṭhayitvāna eḷike;</i></a><br>
<a><i>Sājja mātulavādena,</i></a><br>
<a><i>Muñcitabbā nu maññasi”.</i></a></p>
<p><a data-ref="sc3, ms22J_1771, msdiv90"><i>“Puratthāmukho nisinnosi,</i></a><br>
<a><i>Ahaṃ te mukhamāgatā;</i></a><br>
<a><i>Pacchato tuyhaṃ naṅguṭṭhaṃ,</i></a><br>
<a data-var="avakkamiṃ → apakkamiṃ (mr)"><i>Kathaṃ khvāhaṃ avakkamiṃ”.</i></a></p>
<p><a data-ref="sc4, pts-vp-pli3.481, ms22J_1772, msdiv91"><i>“Yāvatā caturo dīpā,</i></a><br>
<a><i>sasamuddā sapabbatā;</i></a><br>
<a><i>Tāvatā mayhaṃ naṅguṭṭhaṃ,</i></a><br>
<a><i>kathaṃ kho tvaṃ vivajjayi”.</i></a></p>
<p><a data-var="metamakkhiṃsu → metaṃ akkhaṃsu (bj, pts-vp-pli1); metaṃ akkhiṃsu (sya1ed, sya2ed)" data-ref="sc5, ms22J_1773, msdiv92"><i>“Pubbeva metamakkhiṃsu,</i></a><br>
<a><i>mātā pitā ca bhātaro;</i></a><br>
<a><i>Dīghaṃ duṭṭhassa naṅguṭṭhaṃ,</i></a><br>
<a><i>sāmhi vehāyasāgatā”.</i></a></p>
<p><a data-ref="sc6, ms22J_1774, msdiv93"><i>“Tañca disvāna āyantiṃ,</i></a><br>
<a><i>antalikkhasmi eḷike;</i></a><br>
<a><i>Migasaṅgho palāyittha,</i></a><br>
<a><i>bhakkho me nāsito tayā”.</i></a></p>
<p><a data-ref="sc7, ms22J_1775, msdiv94"><i>“Iccevaṃ vilapantiyā,</i></a><br>
<a><i>eḷakiyā ruhagghaso;</i></a><br>
<a><i>Galakaṃ anvāvamaddi,</i></a><br>
<a><i>natthi duṭṭhe subhāsitaṃ.</i></a></p>
<p><a data-ref="sc8, ms22J_1776, msdiv95"><i>Neva duṭṭhe nayo atthi,</i></a><br>
<a><i>Na dhammo na subhāsitaṃ;</i></a><br>
<a><i>Nikkamaṃ duṭṭhe yuñjetha,</i></a><br>
<a><i>So ca sabbhiṃ na rañjatī”ti. (1235)</i></a></p>
</blockquote>
<p class="endsutta"><a data-ref="sc9, ms22J_1777"><i>Dīpijātakaṃ dasamaṃ.</i></a></p>
<p class="endsection"><a data-ref="sc10, ms22J_1778"><i>Aṭṭhakanipātaṃ niṭṭhitaṃ.</i></a></p>
<p class="uddana-intro"><a data-ref="sc11, ms22J_1779"><i>Tassuddānaṃ</i></a></p>
<blockquote class="uddanagatha">
<p><a data-ref="sc12, ms22J_1780"><i>Parisuddhā manāvilā vatthadharā,</i></a><br>
<a><i>Bakarājassa kāyuraṃ daṇḍavaro;</i></a><br>
<a><i>Atha aṅgāra cetiya devilinā,</i></a><br>
<a><i>Atha āditta gaṅgā daseḷakināti.</i></a></p>
</blockquote>
</article>
</section>
</div>
</body>
</html>
