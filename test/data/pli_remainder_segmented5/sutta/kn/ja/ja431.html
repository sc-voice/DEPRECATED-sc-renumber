<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja431">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>5. Haritacajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.498, ms22J_1824, msdiv40"><i>“Sutaṃ metaṃ mahābrahme,</i></a><br>
<a><i>kāme bhuñjati hārito;</i></a><br>
<a><i>Kaccetaṃ vacanaṃ tucchaṃ,</i></a><br>
<a><i>kacci suddho iriyyasi”.</i></a></p>
<p><a data-ref="sc2, pts-vp-pli3.499, ms22J_1825, msdiv41"><i>“Evametaṃ mahārāja,</i></a><br>
<a><i>yathā te vacanaṃ sutaṃ;</i></a><br>
<a><i>Kummaggaṃ paṭipannosmi,</i></a><br>
<a><i>mohaneyyesu mucchito”.</i></a></p>
<p><a data-var="Adu → ādu (bj, pts-vp-pli1)" data-ref="sc3, ms22J_1826, msdiv42"><i>“Adu paññā kimatthiyā,</i></a><br>
<a data-var="sādhucintinī → sādhu cintanī (bj, pts-vp-pli1)"><i>nipuṇā sādhucintinī;</i></a><br>
<a><i>Yāya uppatitaṃ rāgaṃ,</i></a><br>
<a><i>kiṃ mano na vinodaye”.</i></a></p>
<p><a data-ref="sc4, ms22J_1827, msdiv43"><i>“Cattārome mahārāja,</i></a><br>
<a><i>loke atibalā bhusā;</i></a><br>
<a><i>Rāgo doso mado moho,</i></a><br>
<a><i>yattha paññā na gādhati”.</i></a></p>
<p><a data-ref="sc5, pts-vp-pli3.500, ms22J_1828, msdiv44"><i>“Arahā sīlasampanno,</i></a><br>
<a><i>suddho carati hārito;</i></a><br>
<a><i>Medhāvī paṇḍito ceva,</i></a><br>
<a><i>iti no sammato bhavaṃ”.</i></a></p>
<p><a data-ref="sc6, ms22J_1829, msdiv45"><i>“Medhāvīnampi hiṃsanti,</i></a><br>
<a><i>isiṃ dhammaguṇe rataṃ;</i></a><br>
<a><i>Vitakkā pāpakā rāja,</i></a><br>
<a><i>subhā rāgūpasaṃhitā”.</i></a></p>
<p><a data-ref="sc7, ms22J_1830, msdiv46"><i>“Uppannāyaṃ sarīrajo,</i></a><br>
<a><i>Rāgo vaṇṇavidūsano tava;</i></a><br>
<a><i>Taṃ pajaha bhaddamatthu te,</i></a><br>
<a><i>Bahunnāsi medhāvisammato”.</i></a></p>
<p><a data-var="andhakārake → andhakaraṇe (bj, sya1ed, sya2ed, pts-vp-pli1)" data-ref="sc8, ms22J_1831, msdiv47"><i>“Te andhakārake kāme,</i></a><br>
<a><i>Bahudukkhe mahāvise;</i></a><br>
<a><i>Tesaṃ mūlaṃ gavesissaṃ,</i></a><br>
<a><i>Checchaṃ rāgaṃ sabandhanaṃ”.</i></a></p>
<p><a data-ref="sc9, pts-vp-pli3.501, ms22J_1832, msdiv48"><i>“Idaṃ vatvāna hārito,</i></a><br>
<a><i>isi saccaparakkamo;</i></a><br>
<a><i>Kāmarāgaṃ virājetvā,</i></a><br>
<a><i>brahmalokūpago ahū”ti.</i></a></p>
</blockquote>
<p class="endsutta"><a data-var="Haritacajātakaṃ → hāritajātakaṃ (bj, pts-vp-pli1)" data-ref="sc10, ms22J_1833"><i>Haritacajātakaṃ pañcamaṃ.</i></a></p>
</article>
</section>
</div>
</body>
</html>
