<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja458">
<article>
<div class="hgroup">
<p class="division"><a><i>Jātaka</i></a></p>
<p><a><i>Ekādasakanipāta</i></a></p>
<p><a><i>Mātuposakavagga</i></a></p>
<h1><a><i>4. Udayajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.106, ms22J_2146, msdiv37"><i>“Ekā nisinnā suci saññatūrū,</i></a><br>
<a><i>Pāsādamāruyha aninditaṅgī;</i></a><br>
<a><i>Yācāmi taṃ kinnaranettacakkhu,</i></a><br>
<a><i>Imekarattiṃ ubhayo vasema”.</i></a></p>
<p><a data-ref="sc2, ms22J_2147, msdiv38"><i>“Okiṇṇantaraparikhaṃ,</i></a><br>
<a><i>daḷhamaṭṭālakoṭṭhakaṃ;</i></a><br>
<a><i>Rakkhitaṃ khaggahatthehi,</i></a><br>
<a><i>duppavesamidaṃ puraṃ.</i></a></p>
<p><a data-ref="sc3, ms22J_2148, msdiv39"><i>Daharassa yuvino cāpi,</i></a><br>
<a><i>āgamo ca na vijjati;</i></a><br>
<a><i>Atha kena nu vaṇṇena,</i></a><br>
<a><i>saṅgamaṃ icchase mayā”.</i></a></p>
<p><a data-ref="sc4, pts-vp-pli4.107, ms22J_2149, msdiv40"><i>“Yakkhohamasmi kalyāṇi,</i></a><br>
<a data-var="tavantike → tavantikaṃ (bj); tamantikaṃ (pts-vp-pli1)"><i>Āgatosmi tavantike;</i></a><br>
<a data-var="nandaya → nandassu (sya1ed, sya2ed, mr)"><i>Tvaṃ maṃ nandaya bhaddante,</i></a><br>
<a><i>Puṇṇakaṃsaṃ dadāmi te”.</i></a></p>
<p><a data-ref="sc5, ms22J_2150, msdiv41"><i>“Devaṃ va yakkhaṃ atha vā manussaṃ,</i></a><br>
<a><i>Na patthaye udayamaticca aññaṃ;</i></a><br>
<a><i>Gaccheva tvaṃ yakkha mahānubhāva,</i></a><br>
<a><i>Mā cassu gantvā punarāvajittha”.</i></a></p>
<p><a data-ref="sc6, ms22J_2151, msdiv42"><i>“Yā sā rati uttamā kāmabhoginaṃ,</i></a><br>
<a><i>Yaṃ hetu sattā visamaṃ caranti;</i></a><br>
<a><i>Mā taṃ ratiṃ jīyi tuvaṃ sucimhite,</i></a><br>
<a><i>Dadāmi te rūpiyaṃ kaṃsapūraṃ”.</i></a></p>
<p><a data-ref="sc7, pts-vp-pli4.108, ms22J_2152, msdiv43"><i>“Nāriṃ naro nijjhapayaṃ dhanena,</i></a><br>
<a><i>Ukkaṃsatī yattha karoti chandaṃ;</i></a><br>
<a><i>Vipaccanīko tava devadhammo,</i></a><br>
<a><i>Paccakkhato thokatarena esi”.</i></a></p>
<p><a data-var="ca vaṇṇo ca → āyuñca vaṇṇañca (bj, pts-vp-pli1)" data-ref="sc8, ms22J_2153, msdiv44"><i>“Āyu ca vaṇṇo ca manussaloke,</i></a><br>
<a><i>Nihīyati manujānaṃ sugatte;</i></a><br>
<a><i>Teneva vaṇṇena dhanampi tuyhaṃ,</i></a><br>
<a><i>Nihīyati jiṇṇatarāsi ajja.</i></a></p>
<p><a data-ref="sc9, ms22J_2154, msdiv45"><i>Evaṃ me pekkhamānassa,</i></a><br>
<a><i>rājaputti yasassini;</i></a><br>
<a data-var="Hāyateva tava → hāyate vata te (bj, sya1ed, sya2ed, mr); hāyateva tato (pts-vp-pli1)"><i>Hāyateva tava vaṇṇo,</i></a><br>
<a><i>ahorattānamaccaye”.</i></a></p>
<p><a data-ref="sc10, ms22J_2155, msdiv46"><i>“Imināva tvaṃ vayasā,</i></a><br>
<a><i>rājaputti sumedhase;</i></a><br>
<a><i>Brahmacariyaṃ careyyāsi,</i></a><br>
<a><i>bhiyyo vaṇṇavatī siyā”.</i></a></p>
<p><a data-ref="sc11, pts-vp-pli4.109, ms22J_2156, msdiv47"><i>“Devā na jīranti yathā manussā,</i></a><br>
<a><i>Gattesu tesaṃ valiyo na honti;</i></a><br>
<a><i>Pucchāmi taṃ yakkha mahānubhāva,</i></a><br>
<a data-var="Kathaṃ nu devāna → kathaṃ na devānaṃ (pts-vp-pli1)"><i>Kathaṃ nu devāna sarīradeho”.</i></a></p>
<p><a data-ref="sc12, ms22J_2157, msdiv48"><i>“Devā na jīranti yathā manussā,</i></a><br>
<a><i>Gattesu tesaṃ valiyo na honti;</i></a><br>
<a data-var="bhiyyatarova → bhiyyataro ca (mr)"><i>Suve suve bhiyyatarova tesaṃ,</i></a><br>
<a><i>Dibbo ca vaṇṇo vipulā ca bhogā”.</i></a></p>
<p><a data-ref="sc13, pts-vp-pli4.110, ms22J_2158, msdiv49"><i>“Kiṃsūdha bhītā janatā anekā,</i></a><br>
<a><i>Maggo ca nekāyatanaṃ pavutto;</i></a><br>
<a><i>Pucchāmi taṃ yakkha mahānubhāva,</i></a><br>
<a><i>Katthaṭṭhito paralokaṃ na bhāye”.</i></a></p>
<p><a data-ref="sc14, ms22J_2159, msdiv50"><i>“Vācaṃ manañca paṇidhāya sammā,</i></a><br>
<a><i>Kāyena pāpāni akubbamāno;</i></a><br>
<a><i>Bahunnapānaṃ gharamāvasanto,</i></a><br>
<a><i>Saddho mudū saṃvibhāgī vadaññū;</i></a><br>
<a><i>Saṅgāhako sakhilo saṇhavāco,</i></a><br>
<a><i>Etthaṭṭhito paralokaṃ na bhāye”.</i></a></p>
<p><a data-ref="sc15, pts-vp-pli4.111, ms22J_2160, msdiv51"><i>“Anusāsasi maṃ yakkha,</i></a><br>
<a><i>yathā mātā yathā pitā;</i></a><br>
<a><i>Uḷāravaṇṇaṃ pucchāmi,</i></a><br>
<a><i>ko nu tvamasi subrahā”.</i></a></p>
<p><a data-ref="sc16, ms22J_2161, msdiv52"><i>“Udayohamasmi kalyāṇi,</i></a><br>
<a data-var="saṅgarattā idhāgato → saṅgaratthā idhāgato (bj, pts-vp-pli1); saṅkaratthāyidhāgato (sya1ed, sya2ed)"><i>saṅgarattā idhāgato;</i></a><br>
<a><i>Āmanta kho taṃ gacchāmi,</i></a><br>
<a data-var="saṅgarā → saṅkarā (sya1ed, sya2ed, mr)"><i>muttosmi tava saṅgarā”.</i></a></p>
<p><a data-ref="sc17, ms22J_2162, msdiv53"><i>“Sace kho tvaṃ udayosi,</i></a><br>
<a><i>saṅgarattā idhāgato;</i></a><br>
<a><i>Anusāsa maṃ rājaputta,</i></a><br>
<a><i>yathāssa puna saṅgamo”.</i></a></p>
<p><a data-var="Atipatati → adhipatati (bj, pts-vp-pli1)" data-ref="sc18, ms22J_2163, msdiv54"><i>“Atipatati vayo khaṇo tatheva,</i></a><br>
<a><i>Ṭhānaṃ natthi dhuvaṃ cavanti sattā;</i></a><br>
<a><i>Parijiyyati addhuvaṃ sarīraṃ,</i></a><br>
<a data-var="Udaye mā pamāda → mā pamādaṃ (bj)"><i>Udaye mā pamāda carassu dhammaṃ.</i></a></p>
<p><a data-ref="sc19, ms22J_2164, msdiv55"><i>Kasiṇā pathavī dhanassa pūrā,</i></a><br>
<a><i>Ekasseva siyā anaññadheyyā;</i></a><br>
<a data-var="jahati → jahāti (bj, sya1ed, sya2ed, pts-vp-pli1); jahātī (?)"><i>Tañcāpi jahati avītarāgo,</i></a><br>
<a><i>Udaye mā pamāda carassu dhammaṃ.</i></a></p>
<p><a data-ref="sc20, pts-vp-pli4.112, ms22J_2165, msdiv56"><i>Mātā ca pitā ca bhātaro ca,</i></a><br>
<a data-var="Bhariyā yāpi dhanena hoti kītā → bhariyā sāmiko sadhanena hoti (sya1ed, sya2ed); bhariyāpi dhanena honti atittā (mr)"><i>Bhariyā yāpi dhanena hoti kītā;</i></a><br>
<a><i>Te cāpi jahanti aññamaññaṃ,</i></a><br>
<a><i>Udaye mā pamāda carassu dhammaṃ.</i></a></p>
<p><a data-var="parabhojananti ñatvā → kāyo parabhojananti viditvā (sya1ed, sya2ed); kāyo ca parabhojanaṃ viditvā (mr)" data-ref="sc21, ms22J_2166, msdiv57"><i>Kāyo parabhojananti ñatvā,</i></a><br>
<a data-var="sugatiñca duggatiñca → sugatī ca duggatī ca (bj, sya1ed, sya2ed, pts-vp-pli1); suggatiṃ duggatiñca (mr)"><i>Saṃsāre sugatiñca duggatiñca;</i></a><br>
<a><i>Ittaravāsoti jāniyāna,</i></a><br>
<a><i>Udaye mā pamāda carassu dhammaṃ”.</i></a></p>
<p><a data-var="bhāsatiyaṃ → bhāsatayaṃ (bj, pts-vp-pli1)" data-ref="sc22, pts-vp-pli4.113, ms22J_2167, msdiv58"><i>“Sādhu bhāsatiyaṃ yakkho,</i></a><br>
<a><i>appaṃ maccāna jīvitaṃ;</i></a><br>
<a><i>Kasirañca parittañca,</i></a><br>
<a><i>tañca dukkhena saṃyutaṃ;</i></a><br>
<a><i>Sāhaṃ ekā pabbajissāmi,</i></a><br>
<a><i>hitvā kāsiṃ surundhanan”ti.</i></a></p>
</blockquote>
<p class="endsutta"><a data-ref="sc23, ms22J_2168"><i>Udayajātakaṃ catutthaṃ.</i></a></p>
</article>
</section>
</div>
</body>
</html>
