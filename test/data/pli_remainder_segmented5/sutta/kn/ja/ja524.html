<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja524">
<article>
<div class="hgroup">
<p class="division"><a><i>Jātaka</i></a></p>
<p><a><i>Cattālīsanipāta</i></a></p>
<p><a><i>Tesakuṇavagga</i></a></p>
<h1><a><i>4. Saṅkhapālajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.165, ms23J_147, msdiv143"><i>“Ariyāvakāsosi pasannanetto,</i></a><br>
<a><i>Maññe bhavaṃ pabbajito kulamhā;</i></a><br>
<a><i>Kathaṃ nu vittāni pahāya bhoge,</i></a><br>
<a data-var="sapañña → sapañño (sya1ed, sya2ed); sapaññā (pts-vp-pli1)"><i>Pabbaji nikkhamma gharā sapañña”.</i></a></p>
<p><a data-ref="sc2, ms23J_148, msdiv144"><i>“Sayaṃ vimānaṃ naradeva disvā,</i></a><br>
<a><i>Mahānubhāvassa mahoragassa;</i></a><br>
<a><i>Disvāna puññāna mahāvipākaṃ,</i></a><br>
<a><i>Saddhāyahaṃ pabbajitomhi rāja”.</i></a></p>
<p><a data-ref="sc3, ms23J_149, msdiv145"><i>“Na kāmakāmā na bhayā na dosā,</i></a><br>
<a><i>Vācaṃ musā pabbajitā bhaṇanti;</i></a><br>
<a><i>Akkhāhi me pucchito etamatthaṃ,</i></a><br>
<a><i>Sutvāna me jāyihitippasādo”.</i></a></p>
<p><a data-var="Vāṇijja → vaṇijja (pts-vp-pli1)" data-ref="sc4, ms23J_150, msdiv146"><i>“Vāṇijja raṭṭhādhipa gacchamāno,</i></a><br>
<a data-var="bhojaputte → milācaputte (bj, pts-vp-pli1)"><i>Pathe addasāsimhi bhojaputte;</i></a><br>
<a><i>Pavaddhakāyaṃ uragaṃ mahantaṃ,</i></a><br>
<a><i>Ādāya gacchante pamodamāne.</i></a></p>
<p><a data-ref="sc5, ms23J_151, msdiv147"><i>Sohaṃ samāgamma janinda tehi,</i></a><br>
<a><i>Pahaṭṭhalomo avacamhi bhīto;</i></a><br>
<a data-var="nīyati → niyyati (mr)"><i>‘Kuhiṃ ayaṃ nīyati bhīmakāyo,</i></a><br>
<a><i>Nāgena kiṃ kāhatha bhojaputtā’.</i></a></p>
<p><a data-var="bhojanatthā → bhojanatthaṃ (bj, sya1ed, sya2ed, pts-vp-pli1)" data-ref="sc6, pts-vp-pli5.166, ms23J_152, msdiv148"><i>‘Nāgo ayaṃ nīyati bhojanatthā,</i></a><br>
<a><i>Pavaddhakāyo urago mahanto;</i></a><br>
<a><i>Sāduñca thūlañca muduñca maṃsaṃ,</i></a><br>
<a><i>Na tvaṃ rasaññāsi videhaputta.</i></a></p>
<p><a data-var="niketaṃ → niketanaṃ (pts-vp-pli1)" data-ref="sc7, ms23J_153, msdiv149"><i>Ito mayaṃ gantvā sakaṃ niketaṃ,</i></a><br>
<a><i>Ādāya satthāni vikopayitvā;</i></a><br>
<a data-var="bhokkhāma → bhakkhāma (sya1ed, sya2ed)"><i>Maṃsāni bhokkhāma pamodamānā,</i></a><br>
<a><i>Mayañhi ve sattavo pannagānaṃ’.</i></a></p>
<p><a data-ref="sc8, ms23J_154, msdiv150"><i>‘Sace ayaṃ nīyati bhojanatthā,</i></a><br>
<a><i>Pavaddhakāyo urago mahanto;</i></a><br>
<a data-var="balibaddāni → balivaddāni (bj, pts-vp-pli1); balibaddhāni (sya1ed, sya2ed)"><i>Dadāmi vo balibaddāni soḷasa,</i></a><br>
<a><i>Nāgaṃ imaṃ muñcatha bandhanasmā’.</i></a></p>
<p><a data-ref="sc9, ms23J_155, msdiv151"><i>‘Addhā hi no bhakkho ayaṃ manāpo,</i></a><br>
<a data-var="Bahū ca no uragā bhuttapubbā → … oragā … (sya1ed, sya2ed); bahuṃ ca no urago bhuttapubbo (mr)"><i>Bahū ca no uragā bhuttapubbā;</i></a><br>
<a data-var="aḷāra → āḷāra (mr)"><i>Karoma te taṃ vacanaṃ aḷāra,</i></a><br>
<a><i>Mittañca no hohi videhaputta’.</i></a></p>
<p><a data-ref="sc10, ms23J_156, msdiv152"><i>Tadāssu te bandhanā mocayiṃsu,</i></a><br>
<a><i>Yaṃ natthuto paṭimokkassa pāse;</i></a><br>
<a><i>Mutto ca so bandhanā nāgarājā,</i></a><br>
<a><i>Pakkāmi pācīnamukho muhuttaṃ.</i></a></p>
<p><a data-ref="sc11, ms23J_157, msdiv153"><i>Gantvāna pācīnamukho muhuttaṃ,</i></a><br>
<a><i>Puṇṇehi nettehi palokayī maṃ;</i></a><br>
<a><i>Tadāssahaṃ piṭṭhito anvagacchiṃ,</i></a><br>
<a><i>Dasaṅguliṃ añjaliṃ paggahetvā.</i></a></p>
<p><a data-ref="sc12, ms23J_158, msdiv154"><i>‘Gaccheva kho tvaṃ taramānarūpo,</i></a><br>
<a><i>Mā taṃ amittā punaraggahesuṃ;</i></a><br>
<a><i>Dukkho hi luddehi punā samāgamo,</i></a><br>
<a><i>Adassanaṃ bhojaputtāna gaccha’.</i></a></p>
<p><a data-ref="sc13, pts-vp-pli5.167, ms23J_159, msdiv155"><i>Agamāsi so rahadaṃ vippasannaṃ,</i></a><br>
<a><i>Nīlobhāsaṃ ramaṇīyaṃ sutitthaṃ;</i></a><br>
<a data-var="Samotataṃ → samonataṃ (sya1ed, sya2ed, mr)"><i>Samotataṃ jambuhi vetasāhi,</i></a><br>
<a><i>Pāvekkhi nittiṇṇabhayo patīto.</i></a></p>
<p><a data-ref="sc14, ms23J_160, msdiv156"><i>So taṃ pavissa na cirassa nāgo,</i></a><br>
<a><i>Dibbena me pāturahuṃ janinda;</i></a><br>
<a><i>Upaṭṭhahī maṃ pitaraṃva putto,</i></a><br>
<a><i>Hadayaṅgamaṃ kaṇṇasukhaṃ bhaṇanto.</i></a></p>
<p><a data-var="pitā → pitā ca (pts-vp-pli1)" data-ref="sc15, ms23J_161, msdiv157"><i>‘Tvaṃ mesi mātā ca pitā aḷāra,</i></a><br>
<a><i>Abbhantaro pāṇadado sahāyo;</i></a><br>
<a data-var="paṭilābhakosmi → paṭilābhitosmi (bj, pts-vp-pli1)"><i>Sakañca iddhiṃ paṭilābhakosmi,</i></a><br>
<a><i>Aḷāra passa me nivesanāni;</i></a><br>
<a><i>Pahūtabhakkhaṃ bahuannapānaṃ,</i></a><br>
<a><i>Masakkasāraṃ viya vāsavassa.</i></a></p>
<p><a data-ref="sc16, pts-vp-pli5.168, ms23J_162, msdiv158"><i>Taṃ bhūmibhāgehi upetarūpaṃ,</i></a><br>
<a><i>Asakkharā ceva mudū subhā ca;</i></a><br>
<a data-var="Nīcattiṇā → nīcatiṇā (bj); nīcātiṇā (sya1ed, sya2ed, pts-vp-pli1)"><i>Nīcattiṇā apparajā ca bhūmi,</i></a><br>
<a><i>Pāsādikā yattha jahanti sokaṃ.</i></a></p>
<p><a data-ref="sc17, ms23J_163, msdiv159"><i>Anāvakulā veḷuriyūpanīlā,</i></a><br>
<a><i>Catuddisaṃ ambavanaṃ surammaṃ;</i></a><br>
<a><i>Pakkā ca pesī ca phalā suphullā,</i></a><br>
<a><i>Niccotukā dhārayantī phalāni’.</i></a></p>
<p><a data-ref="sc18, pts-vp-pli5.169, ms23J_164, msdiv160"><i>Tesaṃ vanānaṃ naradeva majjhe,</i></a><br>
<a><i>Nivesanaṃ bhassarasannikāsaṃ;</i></a><br>
<a><i>Rajataggaḷaṃ sovaṇṇamayaṃ uḷāraṃ,</i></a><br>
<a><i>Obhāsatī vijjurivantalikkhe.</i></a></p>
<p><a data-var="soṇṇamayā → sovaṇṇamayā (bj, sya1ed, sya2ed, pts-vp-pli1)" data-ref="sc19, ms23J_165, msdiv161"><i>Maṇīmayā soṇṇamayā uḷārā,</i></a><br>
<a><i>Anekacittā satataṃ sunimmitā;</i></a><br>
<a><i>Paripūrā kaññāhi alaṅkatābhi,</i></a><br>
<a><i>Suvaṇṇakāyūradharāhi rāja.</i></a></p>
<p><a data-ref="sc20, ms23J_166, msdiv162"><i>So saṅkhapālo taramānarūpo,</i></a><br>
<a><i>Pāsādamāruyha anomavaṇṇo;</i></a><br>
<a><i>Sahassathambhaṃ atulānubhāvaṃ,</i></a><br>
<a><i>Yatthassa bhariyā mahesī ahosi.</i></a></p>
<p><a data-ref="sc21, ms23J_167, msdiv163"><i>Ekā ca nārī taramānarūpā,</i></a><br>
<a><i>Ādāya veḷuriyamayaṃ mahagghaṃ;</i></a><br>
<a><i>Subhaṃ maṇiṃ jātimantūpapannaṃ,</i></a><br>
<a><i>Acoditā āsanamabbhihāsi.</i></a></p>
<p><a data-ref="sc22, ms23J_168, msdiv164"><i>Tato maṃ urago hatthe gahetvā,</i></a><br>
<a><i>Nisīdayī pāmukhaāsanasmiṃ;</i></a><br>
<a><i>‘Idamāsanaṃ atra bhavaṃ nisīdatu,</i></a><br>
<a><i>Bhavañhi me aññataro garūnaṃ’.</i></a></p>
<p><a data-ref="sc23, ms23J_169, msdiv165"><i>Aññā ca nārī taramānarūpā,</i></a><br>
<a><i>Ādāya vāriṃ upasaṅkamitvā;</i></a><br>
<a><i>Pādāni pakkhālayī me janinda,</i></a><br>
<a data-var="Bhariyāva → bhariyā ca (pts-vp-pli1)"><i>Bhariyāva bhattū patino piyassa.</i></a></p>
<p><a data-ref="sc24, pts-vp-pli5.170, ms23J_170, msdiv166"><i>Aparā ca nārī taramānarūpā,</i></a><br>
<a data-var="sovaṇṇamayāya → sovaṇṇamayā (pts-vp-pli1)"><i>Paggayha sovaṇṇamayāya pātiyā;</i></a><br>
<a><i>Anekasūpaṃ vividhaṃ viyañjanaṃ,</i></a><br>
<a><i>Upanāmayī bhatta manuññarūpaṃ.</i></a></p>
<p><a data-var="Turiyehi → tūriyehi (mr)" data-ref="sc25, ms23J_171, msdiv167"><i>Turiyehi maṃ bhārata bhuttavantaṃ,</i></a><br>
<a><i>Upaṭṭhahuṃ bhattu mano viditvā;</i></a><br>
<a data-var="Tatuttariṃ → taduttariṃ (mr)"><i>Tatuttariṃ maṃ nipatī mahantaṃ,</i></a><br>
<a><i>Dibbehi kāmehi anappakehi.</i></a></p>
<p><a data-ref="sc26, ms23J_172, msdiv168"><i>‘Bhariyā mametā tisatā aḷāra,</i></a><br>
<a><i>Sabbattamajjhā padumuttarābhā;</i></a><br>
<a><i>Aḷāra etāssu te kāmakārā,</i></a><br>
<a><i>Dadāmi te tā paricārayassu’.</i></a></p>
<p><a data-ref="sc27, pts-vp-pli5.171, ms23J_173, msdiv169"><i>Saṃvaccharaṃ dibbarasānubhutvā,</i></a><br>
<a data-var="Tadāssuhaṃ → tadassahaṃ (bj, pts-vp-pli1) | uttarimajjhabhāsiṃ → uttariṃ paccabhāsiṃ (bj, pts-vp-pli1); uttari paccabhāsiṃ (sya1ed, sya2ed)"><i>Tadāssuhaṃ uttarimajjhabhāsiṃ;</i></a><br>
<a><i>‘Nāgassidaṃ kinti kathañca laddhaṃ,</i></a><br>
<a><i>Kathajjhagamāsi vimānaseṭṭhaṃ.</i></a></p>
<p><a data-ref="sc28, ms23J_174, msdiv170"><i>Adhiccaladdhaṃ pariṇāmajaṃ te,</i></a><br>
<a><i>Sayaṃkataṃ udāhu devehi dinnaṃ;</i></a><br>
<a data-var="taṃ → te (pts-vp-pli1)"><i>Pucchāmi taṃ nāgarājetamatthaṃ,</i></a><br>
<a><i>Kathajjhagamāsi vimānaseṭṭhaṃ’.</i></a></p>
<p><a data-ref="sc29, ms23J_175, msdiv171"><i>‘Nādhiccaladdhaṃ na pariṇāmajaṃ me,</i></a><br>
<a><i>Na sayaṃkataṃ nāpi devehi dinnaṃ;</i></a><br>
<a><i>Sakehi kammehi apāpakehi,</i></a><br>
<a><i>Puññehi me laddhamidaṃ vimānaṃ’.</i></a></p>
<p><a data-ref="sc30, ms23J_176, msdiv172"><i>‘Kiṃ te vataṃ kiṃ pana brahmacariyaṃ,</i></a><br>
<a><i>Kissa suciṇṇassa ayaṃ vipāko;</i></a><br>
<a><i>Akkhāhi me nāgarājetamatthaṃ,</i></a><br>
<a><i>Kathaṃ nu te laddhamidaṃ vimānaṃ’.</i></a></p>
<p><a data-ref="sc31, pts-vp-pli5.172, ms23J_177, msdiv173"><i>‘Rājā ahosiṃ magadhānamissaro,</i></a><br>
<a><i>Duyyodhano nāma mahānubhāvo;</i></a><br>
<a><i>So ittaraṃ jīvitaṃ saṃviditvā,</i></a><br>
<a><i>Asassataṃ vipariṇāmadhammaṃ.</i></a></p>
<p><a data-ref="sc32, ms23J_178, msdiv174"><i>Annañca pānañca pasannacitto,</i></a><br>
<a data-var="adāsiṃ → adāsi (pts-vp-pli1)"><i>Sakkacca dānaṃ vipulaṃ adāsiṃ;</i></a><br>
<a><i>Opānabhūtaṃ me gharaṃ tadāsi,</i></a><br>
<a><i>Santappitā samaṇabrāhmaṇā ca.</i></a></p>
<p><a data-var="ayaṃ gāthā pts-vp-pli1ed potthake" data-ref="sc33, ms23J_179, msdiv175"><i>Mālañca gandhañca vilepanañca,</i></a><br>
<a data-var="Padīpiyaṃ → padīpayaṃ (sya1ed, sya2ed, mr)"><i>Padīpiyaṃ yānamupassayañca;</i></a><br>
<a><i>Acchādanaṃ seyyamathannapānaṃ,</i></a><br>
<a><i>Sakkacca dānāni adamha tattha.</i></a></p>
<p><a data-ref="sc34, ms23J_180, msdiv176"><i>Taṃ me vataṃ taṃ pana brahmacariyaṃ,</i></a><br>
<a><i>Tassa suciṇṇassa ayaṃ vipāko;</i></a><br>
<a><i>Teneva me laddhamidaṃ vimānaṃ,</i></a><br>
<a><i>Pahūtabhakkhaṃ bahuannapānaṃ;</i></a><br>
<a><i>Naccehi gītehi cupetarūpaṃ,</i></a><br>
<a><i>Ciraṭṭhitikaṃ na ca sassatāyaṃ’.</i></a></p>
<p><a data-ref="sc35, ms23J_181, msdiv177"><i>‘Appānubhāvā taṃ mahānubhāvaṃ,</i></a><br>
<a><i>Tejassinaṃ hanti atejavanto;</i></a><br>
<a><i>Kimeva dāṭhāvudha kiṃ paṭicca,</i></a><br>
<a data-var="Hatthattamāgacchi → hatthattha … (bj, sya1ed, sya2ed) | vanibbakānaṃ → vaṇibbakānaṃ (bj)"><i>Hatthattamāgacchi vanibbakānaṃ.</i></a></p>
<p><a data-ref="sc36, ms23J_182, msdiv178"><i>Bhayaṃ nu te anvagataṃ mahantaṃ,</i></a><br>
<a><i>Tejo nu te nānvagaṃ dantamūlaṃ;</i></a><br>
<a><i>Kimeva dāṭhāvudha kiṃ paṭicca,</i></a><br>
<a><i>Kilesamāpajji vanibbakānaṃ’.</i></a></p>
<p><a data-ref="sc37, ms23J_183, msdiv179"><i>‘Na me bhayaṃ anvagataṃ mahantaṃ,</i></a><br>
<a data-var="tehi hantuṃ → tebhihantuṃ (sya1ed, sya2ed, mr)"><i>Tejo na sakkā mama tehi hantuṃ;</i></a><br>
<a><i>Satañca dhammāni sukittitāni,</i></a><br>
<a><i>Samuddavelāva duraccayāni.</i></a></p>
<p><a data-ref="sc38, ms23J_184, msdiv180"><i>Cātuddasiṃ pañcadasiṃ aḷāra,</i></a><br>
<a><i>Uposathaṃ niccamupāvasāmi;</i></a><br>
<a><i>Athāgamuṃ soḷasa bhojaputtā,</i></a><br>
<a><i>Rajjuṃ gahetvāna daḷhañca pāsaṃ.</i></a></p>
<p><a data-var="atikassa → antakassa (mr)" data-ref="sc39, pts-vp-pli5.173, ms23J_185, msdiv181"><i>Bhetvāna nāsaṃ atikassa rajjuṃ,</i></a><br>
<a><i>Nayiṃsu maṃ samparigayha luddā;</i></a><br>
<a data-var="titikkhaṃ → titikkhiṃ (pts-vp-pli1)"><i>Etādisaṃ dukkhamahaṃ titikkhaṃ,</i></a><br>
<a><i>Uposathaṃ appaṭikopayanto’.</i></a></p>
<p><a data-ref="sc40, ms23J_186, msdiv182"><i>‘Ekāyane taṃ pathe addasaṃsu,</i></a><br>
<a><i>Balena vaṇṇena cupetarūpaṃ;</i></a><br>
<a><i>Siriyā paññāya ca bhāvitosi,</i></a><br>
<a data-var="patthayaṃ → kimatthiyaṃ (bj, sya1ed, sya2ed, pts-vp-pli1)"><i>Kiṃ patthayaṃ nāga tapo karosi’.</i></a></p>
<p><a data-ref="sc41, ms23J_187, msdiv183"><i>‘Na puttahetū na dhanassa hetu,</i></a><br>
<a><i>Na āyuno cāpi aḷāra hetu;</i></a><br>
<a><i>Manussayoniṃ abhipatthayāno,</i></a><br>
<a><i>Tasmā parakkamma tapo karomi’.</i></a></p>
<p><a data-ref="sc42, ms23J_188, msdiv184"><i>‘Tvaṃ lohitakkho vihatantaraṃso,</i></a><br>
<a><i>Alaṅkato kappitakesamassu;</i></a><br>
<a><i>Surosito lohitacandanena,</i></a><br>
<a data-var="pabhāsasi → pabhāsi (mr)"><i>Gandhabbarājāva disā pabhāsasi.</i></a></p>
<p><a data-ref="sc43, ms23J_189, msdiv185"><i>Deviddhipattosi mahānubhāvo,</i></a><br>
<a><i>Sabbehi kāmehi samaṅgibhūto;</i></a><br>
<a><i>Pucchāmi taṃ nāgarājetamatthaṃ,</i></a><br>
<a><i>Seyyo ito kena manussaloko’.</i></a></p>
<p><a data-ref="sc44, ms23J_190, msdiv186"><i>‘Aḷāra nāññatra manussalokā,</i></a><br>
<a><i>Suddhī va saṃvijjati saṃyamo vā;</i></a><br>
<a><i>Ahañca laddhāna manussayoniṃ,</i></a><br>
<a><i>Kāhāmi jātimaraṇassa antaṃ’.</i></a></p>
<p><a data-var="vasato → usito (bj); vusito (pts-vp-pli1)" data-ref="sc45, ms23J_191, msdiv187"><i>‘Saṃvaccharo me vasato tavantike,</i></a><br>
<a><i>Annena pānena upaṭṭhitosmi;</i></a><br>
<a><i>Āmantayitvāna palemi nāga,</i></a><br>
<a data-var="Cirappavutthosmi → cirappavuṭṭhosmi (sya1ed, sya2ed, csp1ed); cirappavuttho asmi (pts-vp-pli1)"><i>Cirappavutthosmi ahaṃ janinda’.</i></a></p>
<p><a data-var="ca dārā anujīvino ca → ca'nujīvino (bj, pts-vp-pli1)" data-ref="sc46, pts-vp-pli5.174, ms23J_192, msdiv188"><i>‘Puttā ca dārā anujīvino ca,</i></a><br>
<a><i>Niccānusiṭṭhā upatiṭṭhathetaṃ;</i></a><br>
<a data-var="nābhisapittha → nābhisaṃsittha (bj, sya1ed, sya2ed, pts-vp-pli1)"><i>Kaccinnu taṃ nābhisapittha koci,</i></a><br>
<a data-var="tuyhaṃ aḷāra → tuyhaḷāra (bj); tuyha (sya1ed, sya2ed, pts-vp-pli1)"><i>Piyañhi me dassanaṃ tuyhaṃ aḷāra’.</i></a></p>
<p><a data-ref="sc47, ms23J_193, msdiv189"><i>‘Yathāpi mātū ca pitū agāre,</i></a><br>
<a data-var="vaseyya → va seyyo (pts-vp-pli1)"><i>Putto piyo paṭivihito vaseyya;</i></a><br>
<a><i>Tatopi mayhaṃ idhameva seyyo,</i></a><br>
<a><i>Cittañhi te nāga mayī pasannaṃ’.</i></a></p>
<p><a data-var="lohitaṅko → lohitaṅgo (sya1ed, sya2ed, mr)" data-ref="sc48, ms23J_194, msdiv190"><i>‘Maṇī mamaṃ vijjati lohitaṅko,</i></a><br>
<a><i>Dhanāharo maṇiratanaṃ uḷāraṃ;</i></a><br>
<a data-var="tvaṃ → taṃ (bj, pts-vp-pli1)"><i>Ādāya tvaṃ gaccha sakaṃ niketaṃ,</i></a><br>
<a><i>Laddhā dhanaṃ taṃ maṇimossajassu’.</i></a></p>
<p><a data-ref="sc49, pts-vp-pli5.176, ms23J_195, msdiv191"><i>Diṭṭhā mayā mānusakāpi kāmā,</i></a><br>
<a><i>Asassatā vipariṇāmadhammā;</i></a><br>
<a><i>Ādīnavaṃ kāmaguṇesu disvā,</i></a><br>
<a><i>Saddhāyahaṃ pabbajitomhi rāja.</i></a></p>
<p><a data-ref="sc50, ms23J_196, msdiv192"><i>Dumapphalānīva patanti māṇavā,</i></a><br>
<a><i>Daharā ca vuddhā ca sarīrabhedā;</i></a><br>
<a><i>Etampi disvā pabbajitomhi rāja,</i></a><br>
<a><i>Apaṇṇakaṃ sāmaññameva seyyo”.</i></a></p>
<p><a data-ref="sc51, ms23J_197, msdiv193"><i>“Addhā have sevitabbā sapaññā,</i></a><br>
<a><i>Bahussutā ye bahuṭhānacintino;</i></a><br>
<a><i>Nāgañca sutvāna tavañcaḷāra,</i></a><br>
<a><i>Kāhāmi puññāni anappakāni”.</i></a></p>
<p><a data-ref="sc52, ms23J_198, msdiv194"><i>“Addhā have sevitabbā sapaññā,</i></a><br>
<a><i>Bahussutā ye bahuṭhānacintino;</i></a><br>
<a><i>Nāgañca sutvāna mamañca rāja,</i></a><br>
<a><i>Karohi puññāni anappakānī”ti.</i></a></p>
</blockquote>
<p class="endsutta"><a data-ref="sc53, ms23J_199"><i>Saṅkhapālajātakaṃ catutthaṃ.</i></a></p>
</article>
</section>
</div>
</body>
</html>
