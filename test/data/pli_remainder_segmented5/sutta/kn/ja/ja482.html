<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja482">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>9. Rurumigarājajātaka</i></a></h1>
</div>
<blockquote class="gatha">
<p><a data-var="Tassa → kassa (bj, pts-vp-pli1)" data-ref="sc1, pts-vp-pli4.257, ms22J_2508, msdiv117"><i>“Tassa gāmavaraṃ dammi,</i></a><br>
<a><i>Nāriyo ca alaṅkatā;</i></a><br>
<a data-var="Yo → ko (bj, sya1ed, sya2ed, pts-vp-pli1) | migamakkhāti → … makkhāsi (sya1ed, sya2ed, mr)"><i>Yo metaṃ migamakkhāti,</i></a><br>
<a><i>Migānaṃ migamuttamaṃ”.</i></a></p>
<p><a data-ref="sc2, ms22J_2509, msdiv118"><i>“Mayhaṃ gāmavaraṃ dehi,</i></a><br>
<a><i>nāriyo ca alaṅkatā;</i></a><br>
<a><i>Ahaṃ te migamakkhissaṃ,</i></a><br>
<a><i>migānaṃ migamuttamaṃ.</i></a></p>
<p><a data-ref="sc3, ms22J_2510, msdiv119"><i>Etasmiṃ vanasaṇḍasmiṃ,</i></a><br>
<a><i>ambā sālā ca pupphitā;</i></a><br>
<a><i>Indagopakasañchannā,</i></a><br>
<a><i>ettheso tiṭṭhate migo”.</i></a></p>
<p><a data-var="advejjhaṃ → adejjhaṃ (bj, pts-vp-pli1); sarajjaṃ (mr)" data-ref="sc4, ms22J_2511, msdiv120"><i>“Dhanuṃ advejjhaṃ katvāna,</i></a><br>
<a data-var="sannayhupāgami → sandhāyupāgami (bj, pts-vp-pli1)"><i>usuṃ sannayhupāgami;</i></a><br>
<a><i>Migo ca disvā rājānaṃ,</i></a><br>
<a><i>dūrato ajjhabhāsatha.</i></a></p>
<p><a data-ref="sc5, ms22J_2512, msdiv121"><i>Āgamehi mahārāja,</i></a><br>
<a><i>mā maṃ vijjhi rathesabha;</i></a><br>
<a><i>Ko nu te idamakkhāsi,</i></a><br>
<a><i>ettheso tiṭṭhate migo”.</i></a></p>
<p><a data-ref="sc6, pts-vp-pli4.259, ms22J_2513, msdiv122"><i>“Esa pāpacaro poso,</i></a><br>
<a><i>samma tiṭṭhati ārakā;</i></a><br>
<a data-var="Soyaṃ → so hi (bj, sya1ed, sya2ed, pts-vp-pli1)"><i>Soyaṃ me idamakkhāsi,</i></a><br>
<a><i>ettheso tiṭṭhate migo”.</i></a></p>
<p><a data-ref="sc7, ms22J_2514, msdiv123"><i>“Saccaṃ kireva māhaṃsu,</i></a><br>
<a><i>narā ekacciyā idha;</i></a><br>
<a><i>Kaṭṭhaṃ niplavitaṃ seyyo,</i></a><br>
<a><i>na tvevekacciyo naro”.</i></a></p>
<p><a data-ref="sc8, ms22J_2515, msdiv124"><i>“Kiṃ nu ruru garahasi migānaṃ,</i></a><br>
<a><i>Kiṃ pakkhīnaṃ kiṃ pana mānusānaṃ;</i></a><br>
<a><i>Bhayañhi maṃ vindatinapparūpaṃ,</i></a><br>
<a><i>Sutvāna taṃ mānusiṃ bhāsamānaṃ”.</i></a></p>
<p><a data-ref="sc9, ms22J_2516, msdiv125"><i>“Yamuddhariṃ vāhane vuyhamānaṃ,</i></a><br>
<a><i>Mahodake salile sīghasote;</i></a><br>
<a><i>Tatonidānaṃ bhayamāgataṃ mama,</i></a><br>
<a><i>Dukkho have rāja asabbhi saṅgamo”.</i></a></p>
<p><a data-ref="sc10, ms22J_2517, msdiv126"><i>“Sohaṃ catuppattamimaṃ vihaṅgamaṃ,</i></a><br>
<a><i>Tanucchidaṃ hadaye ossajāmi;</i></a><br>
<a data-var="Hanāmi taṃ mittadubbhiṃ akiccakāriṃ → hanāmi mittaddu'makiccakāriṃ (bj, pts-vp-pli1)"><i>Hanāmi taṃ mittadubbhiṃ akiccakāriṃ,</i></a><br>
<a><i>Yo tādisaṃ kammakataṃ na jāne”.</i></a></p>
<p><a data-ref="sc11, pts-vp-pli4.261, ms22J_2518, msdiv127"><i>“Dhīrassa bālassa have janinda,</i></a><br>
<a><i>Santo vadhaṃ nappasaṃsanti jātu;</i></a><br>
<a><i>Kāmaṃ gharaṃ gacchatu pāpadhammo,</i></a><br>
<a><i>Yañcassa bhaṭṭhaṃ tadetassa dehi;</i></a><br>
<a><i>Ahañca te kāmakaro bhavāmi”.</i></a></p>
<p><a data-var="sataṃ so → sataṃ'se (bj)" data-ref="sc12, ms22J_2519, msdiv128"><i>“Addhā rurū aññataro sataṃ so,</i></a><br>
<a data-var="dubbhato → dubbhino (sya1ed, sya2ed); dūbhato (pts-vp-pli1)"><i>Yo dubbhato mānusassa na dubbhi;</i></a><br>
<a><i>Kāmaṃ gharaṃ gacchatu pāpadhammo,</i></a><br>
<a><i>Yañcassa bhaṭṭhaṃ tadetassa dammi;</i></a><br>
<a><i>Ahañca te kāmacāraṃ dadāmi”.</i></a></p>
<p><a data-ref="sc13, ms22J_2520, msdiv129"><i>“Suvijānaṃ siṅgālānaṃ,</i></a><br>
<a><i>sakuṇānañca vassitaṃ;</i></a><br>
<a><i>Manussavassitaṃ rāja,</i></a><br>
<a><i>dubbijānataraṃ tato.</i></a></p>
<p><a data-ref="sc14, ms22J_2521, msdiv130"><i>Api ce maññatī poso,</i></a><br>
<a><i>ñāti mitto sakhāti vā;</i></a><br>
<a><i>Yo pubbe sumano hutvā,</i></a><br>
<a><i>pacchā sampajjate diso”.</i></a></p>
<p><a data-ref="sc15, pts-vp-pli4.262, ms22J_2522, msdiv131"><i>“Samāgatā jānapadā,</i></a><br>
<a><i>negamā ca samāgatā;</i></a><br>
<a><i>Migā sassāni khādanti,</i></a><br>
<a><i>taṃ devo paṭisedhatu”.</i></a></p>
<p><a data-ref="sc16, ms22J_2523, msdiv132"><i>“Kāmaṃ janapado māsi,</i></a><br>
<a><i>raṭṭhañcāpi vinassatu;</i></a><br>
<a><i>Na tvevāhaṃ ruruṃ dubbhe,</i></a><br>
<a><i>datvā abhayadakkhiṇaṃ.</i></a></p>
<p><a data-ref="sc17, ms22J_2524, msdiv133"><i>Mā me janapado āsi,</i></a><br>
<a data-var="raṭṭhañcāpi vinassatu → mā maṃ janapado ahu (sya1ed, sya2ed)"><i>raṭṭhañcāpi vinassatu;</i></a><br>
<a data-var="Na tvevāhaṃ → na tveva miha (bj)"><i>Na tvevāhaṃ migarājassa,</i></a><br>
<a><i>varaṃ datvā musā bhaṇe”ti.</i></a></p>
</blockquote>
<p class="endsutta"><a data-var="Rurumigarājajātakaṃ → rurumigajātakaṃ (bj, sya1ed, sya2ed); rurujātakaṃ (pts-vp-pli1)" data-ref="sc18, ms22J_2525"><i>Rurumigarājajātakaṃ navamaṃ.</i></a></p>
</article>
</section>
</div>
</body>
</html>
