<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja442">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>4. Saṅkhajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.17, ms22J_1950, msdiv39"><i>“Bahussuto sutadhammosi saṅkha,</i></a><br>
<a><i>Diṭṭhā tayā samaṇabrāhmaṇā ca;</i></a><br>
<a><i>Athakkhaṇe dassayase vilāpaṃ,</i></a><br>
<a><i>Añño nu ko te paṭimantako mayā”.</i></a></p>
<p><a data-var="Subbhū → subbhā (sya1ed, sya2ed); subbhu (pts-vp-pli1); subhmā (mr)" data-ref="sc2, ms22J_1951, msdiv40"><i>“Subbhū subhā suppaṭimukkakambu,</i></a><br>
<a><i>Paggayha sovaṇṇamayāya pātiyā;</i></a><br>
<a><i>‘Bhuñjassu bhattaṃ’ iti maṃ vadeti,</i></a><br>
<a data-var="Saddhāvittā → saddhācittā (bj, pts-vp-pli1, mr)"><i>Saddhāvittā</i></a><br>
<a><i>Tamahaṃ noti brūmi”.</i></a></p>
<p><a data-var="disvāna → disva (bj, pts-vp-pli1)" data-ref="sc3, ms22J_1952, msdiv41"><i>“Etādisaṃ brāhmaṇa disvāna yakkhaṃ,</i></a><br>
<a data-var="sukhamāsisāno → sukhamāsasāno (bj, sya1ed, sya2ed, pts-vp-pli1); sukhamāsisamāno (mr)"><i>Puccheyya poso sukhamāsisāno;</i></a><br>
<a><i>Uṭṭhehi naṃ pañjalikābhipuccha,</i></a><br>
<a><i>Devī nusi tvaṃ uda mānusī nu”.</i></a></p>
<p><a data-ref="sc4, pts-vp-pli4.19, ms22J_1953, msdiv42"><i>“Yaṃ tvaṃ sukhenābhisamekkhase maṃ,</i></a><br>
<a><i>Bhuñjassu bhattaṃ iti maṃ vadesi;</i></a><br>
<a><i>Pucchāmi taṃ nāri mahānubhāve,</i></a><br>
<a><i>Devī nusi tvaṃ uda mānusī nu”.</i></a></p>
<p><a data-ref="sc5, ms22J_1954, msdiv43"><i>“Devī ahaṃ saṅkha mahānubhāvā,</i></a><br>
<a><i>Idhāgatā sāgaravārimajjhe;</i></a><br>
<a><i>Anukampikā no ca paduṭṭhacittā,</i></a><br>
<a><i>Taveva atthāya idhāgatāsmi.</i></a></p>
<p><a data-ref="sc6, ms22J_1955, msdiv44"><i>Idhannapānaṃ sayanāsanañca,</i></a><br>
<a><i>Yānāni nānāvividhāni saṅkha;</i></a><br>
<a><i>Sabbassa tyāhaṃ paṭipādayāmi,</i></a><br>
<a><i>Yaṃ kiñci tuyhaṃ manasābhipatthitaṃ”.</i></a></p>
<p><a data-var="yiṭṭhañca hutañca → yiṭṭhaṃva hutaṃva (bj, pts-vp-pli1)" data-ref="sc7, ms22J_1956, msdiv45"><i>“Yaṃ kiñci yiṭṭhañca hutañca mayhaṃ,</i></a><br>
<a><i>Sabbassa no issarā tvaṃ sugatte;</i></a><br>
<a data-var="subbhamu → subbhu (bj); subbhā (sya1ed, sya2ed); subbhuru (pts-vp-pli1) | suvilaggamajjhe → suvilākamajjhe (bj, sya1ed, sya2ed); vilākamajjhe (pts-vp-pli1); suvilātamajjhe (mr)"><i>Susoṇi subbhamu suvilaggamajjhe,</i></a><br>
<a><i>Kissa me kammassa ayaṃ vipāko”.</i></a></p>
<p><a data-ref="sc8, pts-vp-pli4.20, ms22J_1957, msdiv46"><i>“Ghamme pathe brāhmaṇa ekabhikkhuṃ,</i></a><br>
<a><i>Ugghaṭṭapādaṃ tasitaṃ kilantaṃ;</i></a><br>
<a data-var="upāhanāni → upāhanāhi (bj, pts-vp-pli1)"><i>Paṭipādayī saṅkha upāhanāni,</i></a><br>
<a><i>Sā dakkhiṇā kāmaduhā tavajja”.</i></a></p>
<p><a data-ref="sc9, ms22J_1958, msdiv47"><i>“Sā hotu nāvā phalakūpapannā,</i></a><br>
<a><i>Anavassutā erakavātayuttā;</i></a><br>
<a data-var="na hettha → na hatthi (pts-vp-pli1)"><i>Aññassa yānassa na hettha bhūmi,</i></a><br>
<a><i>Ajjeva maṃ moḷiniṃ pāpayassu”.</i></a></p>
<p><a data-ref="sc10, pts-vp-pli4.21, ms22J_1959, msdiv48"><i>“Sā tattha vittā sumanā patītā,</i></a><br>
<a><i>Nāvaṃ sucittaṃ abhinimminitvā;</i></a><br>
<a><i>Ādāya saṅkhaṃ purisena saddhiṃ,</i></a><br>
<a><i>Upānayī nagaraṃ sādhuramman”ti.</i></a></p>
</blockquote>
<p class="endsutta"><a data-ref="sc11, ms22J_1960"><i>Saṅkhajātakaṃ catutthaṃ.</i></a></p>
</article>
</section>
</div>
</body>
</html>
