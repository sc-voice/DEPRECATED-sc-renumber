<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja494">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>11. Sādhinajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.355, ms22J_2759, msdiv202"><i>“Abbhuto vata lokasmiṃ,</i></a><br>
<a><i>uppajji lomahaṃsano;</i></a><br>
<a><i>Dibbo ratho pāturahu,</i></a><br>
<a><i>vedehassa yasassino”.</i></a></p>
<p><a data-ref="sc2, pts-vp-pli4.356, ms22J_2760, msdiv203"><i>Devaputto mahiddhiko,</i></a><br>
<a data-var="mātali → mātalī (bj)"><i>mātali devasārathi;</i></a><br>
<a><i>Nimantayittha rājānaṃ,</i></a><br>
<a><i>vedehaṃ mithilaggahaṃ.</i></a></p>
<p><a data-ref="sc3, ms22J_2761, msdiv204"><i>“Ehimaṃ rathamāruyha,</i></a><br>
<a><i>rājaseṭṭha disampati;</i></a><br>
<a><i>Devā dassanakāmā te,</i></a><br>
<a><i>tāvatiṃsā saindakā;</i></a><br>
<a><i>Saramānā hi te devā,</i></a><br>
<a><i>sudhammāyaṃ samacchare”.</i></a></p>
<p><a data-var="sādhino → sādhīno (bj, pts-vp-pli1)" data-ref="sc4, ms22J_2762, msdiv205"><i>Tato ca rājā sādhino,</i></a><br>
<a data-var="vedeho mithilaggaho → pamukho rathamāruhi (bj, pts-vp-pli1)"><i>vedeho mithilaggaho;</i></a><br>
<a data-var="Sahassayuttamāruyha → … yuttaṃ abhiruyha (bj, sya1ed, sya2ed)"><i>Sahassayuttamāruyha,</i></a><br>
<a><i>agā devāna santike;</i></a><br>
<a><i>Taṃ devā paṭinandiṃsu,</i></a><br>
<a><i>disvā rājānamāgataṃ.</i></a></p>
<p><a data-ref="sc5, ms22J_2763, msdiv206"><i>“Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a data-var="rājīsi → rājisi (bj, sya1ed, sya2ed, pts-vp-pli1)"><i>Nisīda dāni rājīsi,</i></a><br>
<a><i>devarājassa santike”.</i></a></p>
<p><a data-ref="sc6, ms22J_2764, msdiv207"><i>Sakkopi paṭinandittha,</i></a><br>
<a><i>vedehaṃ mithilaggahaṃ;</i></a><br>
<a data-var="Nimantayittha → nimantayī ca (bj, pts-vp-pli1)"><i>Nimantayittha kāmehi,</i></a><br>
<a><i>āsanena ca vāsavo.</i></a></p>
<p><a data-ref="sc7, ms22J_2765, msdiv208"><i>“Sādhu khosi anuppatto,</i></a><br>
<a><i>āvāsaṃ vasavattinaṃ;</i></a><br>
<a><i>Vasa devesu rājīsi,</i></a><br>
<a><i>sabbakāmasamiddhisu;</i></a><br>
<a><i>Tāvatiṃsesu devesu,</i></a><br>
<a><i>bhuñja kāme amānuse”.</i></a></p>
<p><a data-ref="sc8, pts-vp-pli4.357, ms22J_2766, msdiv209"><i>“Ahaṃ pure saggagato ramāmi,</i></a><br>
<a><i>Naccehi gītehi ca vāditehi;</i></a><br>
<a><i>So dāni ajja na ramāmi sagge,</i></a><br>
<a data-var="khīṇo → khīṇaṃ (sya1ed, sya2ed)"><i>Āyuṃ nu khīṇo maraṇaṃ nu santike;</i></a><br>
<a><i>Udāhu mūḷhosmi janindaseṭṭha”.</i></a></p>
<p><a data-var="Na tāyu → na cāyu (bj, pts-vp-pli1, mr) | maraṇañca → maraṇaṃ te (bj, pts-vp-pli1)" data-ref="sc9, ms22J_2767, msdiv210"><i>“Na tāyu khīṇaṃ maraṇañca dūre,</i></a><br>
<a><i>Na cāpi mūḷho naravīraseṭṭha;</i></a><br>
<a data-var="Tuyhañca → tavañca (bj, pts-vp-pli1); tava ca (mr)"><i>Tuyhañca puññāni parittakāni,</i></a><br>
<a data-var="vedayittho → vedayato (pts-vp-pli1, mr)"><i>Yesaṃ vipākaṃ idha vedayittho.</i></a></p>
<p><a data-ref="sc10, ms22J_2768, msdiv211"><i>Vasa devānubhāvena,</i></a><br>
<a><i>rājaseṭṭha disampati;</i></a><br>
<a><i>Tāvatiṃsesu devesu,</i></a><br>
<a><i>bhuñja kāme amānuse”.</i></a></p>
<p><a data-ref="sc11, pts-vp-pli4.358, ms22J_2769, msdiv212"><i>“Yathā yācitakaṃ yānaṃ,</i></a><br>
<a><i>yathā yācitakaṃ dhanaṃ;</i></a><br>
<a><i>Evaṃsampadamevetaṃ,</i></a><br>
<a><i>yaṃ parato dānapaccayā.</i></a></p>
<p><a data-ref="sc12, ms22J_2770, msdiv213"><i>Na cāhametamicchāmi,</i></a><br>
<a><i>yaṃ parato dānapaccayā;</i></a><br>
<a><i>Sayaṃkatāni puññāni,</i></a><br>
<a data-var="āveṇikaṃ → āveṇiyaṃ (sya1ed, sya2ed, pts-vp-pli1); āvenikaṃ (mr)"><i>taṃ me āveṇikaṃ dhanaṃ.</i></a></p>
<p><a data-ref="sc13, ms22J_2771, msdiv214"><i>Sohaṃ gantvā manussesu,</i></a><br>
<a><i>kāhāmi kusalaṃ bahuṃ;</i></a><br>
<a><i>Dānena samacariyāya,</i></a><br>
<a><i>saṃyamena damena ca;</i></a><br>
<a><i>Yaṃ katvā sukhito hoti,</i></a><br>
<a><i>na ca pacchānutappati.</i></a></p>
<p><a data-ref="sc14, ms22J_2772, msdiv215"><i>Imāni tāni khettāni,</i></a><br>
<a><i>imaṃ nikkhaṃ sukuṇḍalaṃ;</i></a><br>
<a><i>Imā tā haritānūpā,</i></a><br>
<a><i>imā najjo savantiyo.</i></a></p>
<p><a data-ref="sc15, pts-vp-pli4.359, ms22J_2773, msdiv216"><i>Imā tā pokkharaṇī rammā,</i></a><br>
<a data-var="cakkavākapakūjitā → cakkavākūpakūjitā (bj, pts-vp-pli1); cākavākūpakujjitā (sya1ed, sya2ed)"><i>cakkavākapakūjitā;</i></a><br>
<a><i>Mandālakehi sañchannā,</i></a><br>
<a><i>padumuppalakehi ca;</i></a><br>
<a><i>Yassimāni mamāyiṃsu,</i></a><br>
<a><i>kiṃ nu te disataṃ gatā.</i></a></p>
<p><a data-ref="sc16, ms22J_2774, msdiv217"><i>Tānīdha khettāni so bhūmibhāgo,</i></a><br>
<a data-var="Teyeva ārāmavanūpacārā → te ārāmā te vana'me pacārā (bj, pts-vp-pli1); te yeva ārāmavanāni sañcarā (mr)"><i>Teyeva ārāmavanūpacārā;</i></a><br>
<a><i>Tameva mayhaṃ janataṃ apassato,</i></a><br>
<a><i>Suññaṃva me nārada khāyate disā”.</i></a></p>
<p><a data-ref="sc17, ms22J_2775, msdiv218"><i>“Diṭṭhā mayā vimānāni,</i></a><br>
<a><i>obhāsentā catuddisā;</i></a><br>
<a><i>Sammukhā devarājassa,</i></a><br>
<a><i>tidasānañca sammukhā.</i></a></p>
<p><a data-var="dibyaṃ → dibbaṃ (bj, pts-vp-pli1)" data-ref="sc18, ms22J_2776, msdiv219"><i>Vutthaṃ me bhavanaṃ dibyaṃ,</i></a><br>
<a><i>Bhuttā kāmā amānusā;</i></a><br>
<a><i>Tāvatiṃsesu devesu,</i></a><br>
<a><i>Sabbakāmasamiddhisu.</i></a></p>
<p><a data-ref="sc19, ms22J_2777, msdiv220"><i>Sohaṃ etādisaṃ hitvā,</i></a><br>
<a><i>puññāyamhi idhāgato;</i></a><br>
<a><i>Dhammameva carissāmi,</i></a><br>
<a><i>nāhaṃ rajjena atthiko.</i></a></p>
<p><a data-ref="sc20, pts-vp-pli4.360, ms22J_2778, msdiv221"><i>Adaṇḍāvacaraṃ maggaṃ,</i></a><br>
<a><i>sammāsambuddhadesitaṃ;</i></a><br>
<a><i>Taṃ maggaṃ paṭipajjissaṃ,</i></a><br>
<a><i>yena gacchanti subbatā”ti.</i></a></p>
</blockquote>
<p class="endsutta"><a data-var="Sādhinajātakaṃ → sādhinarājajātakaṃ (sya1ed, sya2ed); sādhīnajātakaṃ (pts-vp-pli1)" data-ref="sc21, ms22J_2779"><i>Sādhinajātakaṃ ekādasamaṃ.</i></a></p>
</article>
</section>
</div>
</body>
</html>
