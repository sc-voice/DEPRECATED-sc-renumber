<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja474">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>1. Ambajātaka</i></a></h1>
</div>
<blockquote class="gatha">
<p><a data-var="Ahāsi → āhāsi (?)" data-ref="sc1, pts-vp-pli4.203, ms22J_2384, msdiv1"><i>“Ahāsi me ambaphalāni pubbe,</i></a><br>
<a><i>Aṇūni thūlāni ca brahmacāri;</i></a><br>
<a><i>Teheva mantehi na dāni tuyhaṃ,</i></a><br>
<a><i>Dumapphalā pātubhavanti brahme”.</i></a></p>
<p><a data-ref="sc2, pts-vp-pli4.204, ms22J_2385, msdiv2"><i>“Nakkhattayogaṃ paṭimānayāmi,</i></a><br>
<a data-var="Khaṇaṃ muhuttañca mante na passaṃ → khaṇaṃ muhuttaṃ na maṃ tosayanti (bj, pts-vp-pli1)"><i>Khaṇaṃ muhuttañca mante na passaṃ;</i></a><br>
<a><i>Nakkhattayogañca khaṇañca laddhā,</i></a><br>
<a data-var="Addhāharissambaphalaṃ → athāharissambaphalaṃ (bj, pts-vp-pli1)"><i>Addhāharissambaphalaṃ pahūtaṃ”.</i></a></p>
<p><a data-ref="sc3, ms22J_2386, msdiv3"><i>“Nakkhattayogaṃ na pure abhāṇi,</i></a><br>
<a><i>Khaṇaṃ muhuttaṃ na pure asaṃsi;</i></a><br>
<a data-var="Sayaṃ harī → athāharī (bj); athāhari (sya1ed, sya2ed, pts-vp-pli1)"><i>Sayaṃ harī ambaphalaṃ pahūtaṃ,</i></a><br>
<a><i>Vaṇṇena gandhena rasenupetaṃ.</i></a></p>
<p><a data-var="pure hi → pura'ssa (bj, pts-vp-pli1); purepi (sya1ed, sya2ed)" data-ref="sc4, ms22J_2387, msdiv4"><i>Mantābhijappena pure hi tuyhaṃ,</i></a><br>
<a><i>Dumapphalā pātubhavanti brahme;</i></a><br>
<a data-var="jappampi mantaṃ → japampi mante (bj, pts-vp-pli1)"><i>Svājja na pāresi jappampi mantaṃ,</i></a><br>
<a><i>Ayaṃ so ko nāma tavajja dhammo”.</i></a></p>
<p><a data-ref="sc5, ms22J_2388, msdiv5"><i>“Caṇḍālaputto mama sampadāsi,</i></a><br>
<a><i>Dhammena mante pakatiñca saṃsi;</i></a><br>
<a><i>Mā cassu me pucchito nāmagottaṃ,</i></a><br>
<a data-var="atthaṃ → mā taṃ (bj, sya1ed, sya2ed, pts-vp-pli1) | vijaheyya manto → vijaheyyu mantā (sya1ed, sya2ed)"><i>Guyhittho atthaṃ vijaheyya manto.</i></a></p>
<p><a data-ref="sc6, ms22J_2389, msdiv6"><i>Sohaṃ janindena janamhi puṭṭho,</i></a><br>
<a><i>Makkhābhibhūto alikaṃ abhāṇiṃ;</i></a><br>
<a><i>‘Mantā ime brāhmaṇassā’ti micchā,</i></a><br>
<a><i>Pahīnamanto kapaṇo rudāmi”.</i></a></p>
<p><a data-ref="sc7, pts-vp-pli4.205, ms22J_2390, msdiv7"><i>“Eraṇḍā pucimandā vā,</i></a><br>
<a><i>atha vā pālibhaddakā;</i></a><br>
<a><i>Madhuṃ madhutthiko vinde,</i></a><br>
<a><i>so hi tassa dumuttamo.</i></a></p>
<p><a data-ref="sc8, ms22J_2391, msdiv8"><i>Khattiyā brāhmaṇā vessā,</i></a><br>
<a><i>suddā caṇḍālapukkusā;</i></a><br>
<a><i>Yamhā dhammaṃ vijāneyya,</i></a><br>
<a><i>so hi tassa naruttamo.</i></a></p>
<p><a data-ref="sc9, ms22J_2392, msdiv9"><i>Imassa daṇḍañca vadhañca datvā,</i></a><br>
<a data-var="khalayātha → balayātha (sya1ed, sya2ed); galayātha (mr)"><i>Gale gahetvā khalayātha jammaṃ;</i></a><br>
<a><i>Yo uttamatthaṃ kasirena laddhaṃ,</i></a><br>
<a><i>Mānātimānena vināsayittha”.</i></a></p>
<p><a data-ref="sc10, pts-vp-pli4.206, ms22J_2393, msdiv10"><i>“Yathā samaṃ maññamāno pateyya,</i></a><br>
<a><i>Sobbhaṃ guhaṃ narakaṃ pūtipādaṃ;</i></a><br>
<a><i>Rajjūti vā akkame kaṇhasappaṃ,</i></a><br>
<a><i>Andho yathā jotimadhiṭṭhaheyya;</i></a><br>
<a data-var="sapañña → sapaññā (pts-vp-pli1)"><i>Evampi maṃ tvaṃ khalitaṃ sapañña,</i></a><br>
<a data-var="punappadāhi → punappasīda (bj, pts-vp-pli1); puna sampadāhi (sya1ed, sya2ed)"><i>Pahīnamantassa punappadāhi”.</i></a></p>
<p><a data-var="mantaṃ → mante (bj, sya1ed, sya2ed, pts-vp-pli1)" data-ref="sc11, ms22J_2394, msdiv11"><i>“Dhammena mantaṃ tava sampadāsiṃ,</i></a><br>
<a data-var="Tuvampi dhammena → tvampi dhammeneva (mr) | pariggahesi → paṭiggahesi (bj, pts-vp-pli1)"><i>Tuvampi dhammena pariggahesi;</i></a><br>
<a><i>Pakatimpi te attamano asaṃsiṃ,</i></a><br>
<a data-var="ṭhitaṃ taṃ → patiṭṭhaṃ (mr)"><i>Dhamme ṭhitaṃ taṃ na jaheyya manto.</i></a></p>
<p><a data-var="bāla mantaṃ → balamantaṃ (mr)" data-ref="sc12, pts-vp-pli4.207, ms22J_2395, msdiv12"><i>Yo bāla mantaṃ kasirena laddhaṃ,</i></a><br>
<a><i>Yaṃ dullabhaṃ ajja manussaloke;</i></a><br>
<a data-var="Kiñcāpi laddhā jīvituṃ appapañño → kicchā laddhā jīvikaṃ appapañño (bj); kicchā laddhaṃ jīvitaṃ appapañño (sya1ed, sya2ed); kicchāpi laddhā jīvikaṃ appañña (pts-vp-pli1)"><i>Kiñcāpi laddhā jīvituṃ appapañño,</i></a><br>
<a><i>Vināsayī alikaṃ bhāsamāno.</i></a></p>
<p><a data-ref="sc13, ms22J_2396, msdiv13"><i>Bālassa mūḷhassa akataññuno ca,</i></a><br>
<a><i>Musā bhaṇantassa asaññatassa;</i></a><br>
<a><i>Mante mayaṃ tādisake na dema,</i></a><br>
<a><i>Kuto mantā gaccha na mayha ruccasī”ti.</i></a></p>
</blockquote>
<p class="endsutta"><a data-ref="sc14, ms22J_2397"><i>Ambajātakaṃ paṭhamaṃ.</i></a></p>
</article>
</section>
</div>
</body>
</html>
