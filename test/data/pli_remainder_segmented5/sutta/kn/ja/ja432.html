<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja432">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>6. Padakusalamāṇavajātaka</i></a></h1>
</div>
<blockquote class="gatha">
<p><a data-var="cittakathiṃ → cittakathaṃ (sya1ed, sya2ed, mr)" data-ref="sc1, pts-vp-pli3.507, ms22J_1834, msdiv49"><i>“Bahussutaṃ cittakathiṃ,</i></a><br>
<a data-var="pāṭaliṃ → pāṭalaṃ (bj, pts-vp-pli1)"><i>gaṅgā vahati pāṭaliṃ;</i></a><br>
<a><i>Vuyhamānaka bhaddante,</i></a><br>
<a data-var="dehi → gāhi (pts-vp-pli1) | gāthakaṃ → gītakaṃ (Ma-aka)"><i>ekaṃ me dehi gāthakaṃ”.</i></a></p>
<p><a data-ref="sc2, pts-vp-pli3.508, ms22J_1835, msdiv50"><i>“Yena siñcanti dukkhitaṃ,</i></a><br>
<a><i>yena siñcanti āturaṃ;</i></a><br>
<a><i>Tassa majjhe marissāmi,</i></a><br>
<a><i>jātaṃ saraṇato bhayaṃ”.</i></a></p>
<p><a data-ref="sc3, ms22J_1836, msdiv51"><i>“Yattha bījāni rūhanti,</i></a><br>
<a><i>sattā yattha patiṭṭhitā;</i></a><br>
<a><i>Sā me sīsaṃ nipīḷeti,</i></a><br>
<a><i>jātaṃ saraṇato bhayaṃ”.</i></a></p>
<p><a data-ref="sc4, ms22J_1837, msdiv52"><i>“Yena bhattāni paccanti,</i></a><br>
<a><i>sītaṃ yena vihaññati;</i></a><br>
<a data-var="ḍahati → dayhati (mr)"><i>So maṃ ḍahati gattāni,</i></a><br>
<a><i>jātaṃ saraṇato bhayaṃ”.</i></a></p>
<p><a data-var="bhuttena → bhattena (sya1ed, sya2ed, mr)" data-ref="sc5, ms22J_1838, msdiv53"><i>“Yena bhuttena yāpenti,</i></a><br>
<a><i>puthū brāhmaṇakhattiyā;</i></a><br>
<a><i>So maṃ bhutto byāpādeti,</i></a><br>
<a><i>jātaṃ saraṇato bhayaṃ”.</i></a></p>
<p><a data-ref="sc6, pts-vp-pli3.510, ms22J_1839, msdiv54"><i>“Gimhānaṃ pacchime māse,</i></a><br>
<a><i>vātamicchanti paṇḍitā;</i></a><br>
<a data-var="maṃ → so me (bj, pts-vp-pli1)"><i>So maṃ bhañjati gattāni,</i></a><br>
<a><i>jātaṃ saraṇato bhayaṃ”.</i></a></p>
<p><a data-ref="sc7, ms22J_1840, msdiv55"><i>“Yaṃ nissitā jagatiruhaṃ,</i></a><br>
<a><i>svāyaṃ aggiṃ pamuñcati;</i></a><br>
<a><i>Disā bhajatha vakkaṅgā,</i></a><br>
<a><i>jātaṃ saraṇato bhayaṃ”.</i></a></p>
<p><a data-ref="sc8, pts-vp-pli3.512, ms22J_1841, msdiv56"><i>“Yamānayiṃ somanassaṃ,</i></a><br>
<a><i>māliniṃ candanussadaṃ;</i></a><br>
<a data-var="nicchubhati → nīharati (bj, sya1ed, sya2ed)"><i>Sā maṃ gharā nicchubhati,</i></a><br>
<a><i>jātaṃ saraṇato bhayaṃ”.</i></a></p>
<p><a data-ref="sc9, ms22J_1842, msdiv57"><i>“Yena jātena nandissaṃ,</i></a><br>
<a><i>yassa ca bhavamicchisaṃ;</i></a><br>
<a data-var="nicchubhati → nīharati (sya1ed, sya2ed)"><i>So maṃ gharā nicchubhati,</i></a><br>
<a><i>jātaṃ saraṇato bhayaṃ”.</i></a></p>
<p><a data-ref="sc10, ms22J_1843, msdiv58"><i>“Suṇantu me jānapadā,</i></a><br>
<a><i>negamā ca samāgatā;</i></a><br>
<a><i>Yatodakaṃ tadādittaṃ,</i></a><br>
<a><i>yato khemaṃ tato bhayaṃ.</i></a></p>
<p><a data-ref="sc11, ms22J_1844, msdiv59"><i>Rājā vilumpate raṭṭhaṃ,</i></a><br>
<a><i>brāhmaṇo ca purohito;</i></a><br>
<a><i>Attaguttā viharatha,</i></a><br>
<a><i>jātaṃ saraṇato bhayan”ti.</i></a></p>
</blockquote>
<p class="endsutta"><a data-var="Padakusalamāṇavajātakaṃ → padamāṇavakajātakaṃ (bj)" data-ref="sc12, ms22J_1845"><i>Padakusalamāṇavajātakaṃ chaṭṭhaṃ.</i></a></p>
</article>
</section>
</div>
</body>
</html>
