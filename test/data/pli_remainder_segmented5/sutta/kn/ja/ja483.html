<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja483">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>10. Sarabhamigajātaka</i></a></h1>
</div>
<blockquote class="gatha">
<p><a data-var="Āsīsetheva → āsiṃsetheva (bj, sya1ed, sya2ed, pts-vp-pli1)" data-ref="sc1, pts-vp-pli4.269, ms22J_2526, msdiv134"><i>“Āsīsetheva puriso,</i></a><br>
<a><i>na nibbindeyya paṇḍito;</i></a><br>
<a><i>Passāmi vohaṃ attānaṃ,</i></a><br>
<a><i>yathā icchiṃ tathā ahu.</i></a></p>
<p><a data-ref="sc2, ms22J_2527, msdiv135"><i>Āsīsetheva puriso,</i></a><br>
<a><i>na nibbindeyya paṇḍito;</i></a><br>
<a><i>Passāmi vohaṃ attānaṃ,</i></a><br>
<a><i>udakā thalamubbhataṃ.</i></a></p>
<p><a data-ref="sc3, ms22J_2528, msdiv136"><i>Vāyametheva puriso,</i></a><br>
<a><i>na nibbindeyya paṇḍito;</i></a><br>
<a><i>Passāmi vohaṃ attānaṃ,</i></a><br>
<a><i>yathā icchiṃ tathā ahu.</i></a></p>
<p><a data-ref="sc4, ms22J_2529, msdiv137"><i>Vāyametheva puriso,</i></a><br>
<a><i>na nibbindeyya paṇḍito;</i></a><br>
<a><i>Passāmi vohaṃ attānaṃ,</i></a><br>
<a><i>udakā thalamubbhataṃ.</i></a></p>
<p><a data-ref="sc5, pts-vp-pli4.270, ms22J_2530, msdiv138"><i>Dukkhūpanītopi naro sapañño,</i></a><br>
<a><i>Āsaṃ na chindeyya sukhāgamāya;</i></a><br>
<a><i>Bahū hi phassā ahitā hitā ca,</i></a><br>
<a data-var="maccamupabbajanti → maccumupabbajanti (bj, pts-vp-pli1); maccumupapajjanti (sya1ed, sya2ed, mr)"><i>Avitakkitā maccamupabbajanti.</i></a></p>
<p><a data-ref="sc6, ms22J_2531, msdiv139"><i>Acintitampi bhavati,</i></a><br>
<a><i>cintitampi vinassati;</i></a><br>
<a><i>Na hi cintāmayā bhogā,</i></a><br>
<a><i>itthiyā purisassa vā”.</i></a></p>
<p><a data-ref="sc7, pts-vp-pli4.271, ms22J_2532, msdiv140"><i>“Sarabhaṃ giriduggasmiṃ,</i></a><br>
<a><i>yaṃ tvaṃ anusarī pure;</i></a><br>
<a><i>Alīnacittassa tuvaṃ,</i></a><br>
<a data-var="vikkantamanujīvasi → vikkantaṃ jīvitaṃ labhi (mr)"><i>vikkantamanujīvasi.</i></a></p>
<p><a data-ref="sc8, ms22J_2533, msdiv141"><i>Yo taṃ viduggā narakā samuddhari,</i></a><br>
<a><i>Silāya yoggaṃ sarabho karitvā;</i></a><br>
<a><i>Dukkhūpanītaṃ maccumukhā pamocayi,</i></a><br>
<a data-var="ta migaṃ → tameva (sya1ed, sya2ed, mr)"><i>Alīnacittaṃ ta migaṃ vadesi”.</i></a></p>
<p><a data-ref="sc9, ms22J_2534, msdiv142"><i>“Kiṃ tvaṃ nu tattheva tadā ahosi,</i></a><br>
<a data-var="naṃ → taṃ (sya1ed, sya2ed, mr)"><i>Udāhu te koci naṃ etadakkhā;</i></a><br>
<a><i>Vivaṭṭacchaddo nusi sabbadassī,</i></a><br>
<a><i>Ñāṇaṃ nu te brāhmaṇa bhiṃsarūpaṃ”.</i></a></p>
<p><a data-ref="sc10, pts-vp-pli4.272, ms22J_2535, msdiv143"><i>“Na cevahaṃ tattha tadā ahosiṃ,</i></a><br>
<a data-var="naṃ → taṃ (mr)"><i>Na cāpi me koci naṃ etadakkhā;</i></a><br>
<a><i>Gāthāpadānañca subhāsitānaṃ,</i></a><br>
<a><i>Atthaṃ tadānenti janinda dhīrā”.</i></a></p>
<p><a data-var="pattiṃ → pattaṃ (sya1ed, sya2ed); paṭṭiṃ (mr)" data-ref="sc11, ms22J_2536, msdiv144"><i>“Ādāya pattiṃ paraviriyaghātiṃ,</i></a><br>
<a><i>Cāpe saraṃ kiṃ vicikicchase tuvaṃ;</i></a><br>
<a data-var="Nunno → nuṇṇo (bj, sya1ed, sya2ed); tuṇṇo (mr)"><i>Nunno saro sarabhaṃ hantu khippaṃ,</i></a><br>
<a><i>Annañhi etaṃ varapañña rañño”.</i></a></p>
<p><a data-ref="sc12, pts-vp-pli4.273, ms22J_2537, msdiv145"><i>“Addhā pajānāmi ahampi etaṃ,</i></a><br>
<a><i>Annaṃ migo brāhmaṇa khattiyassa;</i></a><br>
<a data-var="katañca → pubbe ca kataṃ (mr)"><i>Pubbe katañca apacāyamāno,</i></a><br>
<a><i>Tasmā migaṃ sarabhaṃ no hanāmi”.</i></a></p>
<p><a data-ref="sc13, ms22J_2538, msdiv146"><i>“Neso migo mahārāja,</i></a><br>
<a><i>asureso disampati;</i></a><br>
<a><i>Etaṃ hantvā manussinda,</i></a><br>
<a><i>bhavassu amarādhipo.</i></a></p>
<p><a data-var="rājā → rāja (bj, sya1ed, sya2ed, pts-vp-pli1)" data-ref="sc14, ms22J_2539, msdiv147"><i>Sace ca rājā vicikicchase tuvaṃ,</i></a><br>
<a data-var="sahāyakaṃ → sahāyakaṃ me (bj, pts-vp-pli1)"><i>Hantuṃ migaṃ sarabhaṃ sahāyakaṃ;</i></a><br>
<a data-var="naravīraseṭṭha → naraviriyaseṭṭha (bj, pts-vp-pli1)"><i>Saputtadāro naravīraseṭṭha,</i></a><br>
<a data-var="Gantā → gantvā (sya1ed, sya2ed, mr)"><i>Gantā tuvaṃ vetaraṇiṃ yamassa”.</i></a></p>
<p><a data-ref="sc15, ms22J_2540, msdiv148"><i>“Kāmaṃ ahaṃ jānapadā ca sabbe,</i></a><br>
<a><i>Puttā ca dārā ca sahāyasaṅghā;</i></a><br>
<a><i>Gacchemu taṃ vetaraṇiṃ yamassa,</i></a><br>
<a data-var="hañño mama pāṇado yo → hañño yo mamapāṇadassa (bj, pts-vp-pli1); haññe mama pāṇadassa (sya1ed, sya2ed)"><i>Na tveva hañño mama pāṇado yo.</i></a></p>
<p><a data-ref="sc16, pts-vp-pli4.274, ms22J_2541, msdiv149"><i>Ayaṃ migo kicchagatassa mayhaṃ,</i></a><br>
<a><i>Ekassa kattā vivanasmi ghore;</i></a><br>
<a><i>Taṃ tādisaṃ pubbakiccaṃ saranto,</i></a><br>
<a><i>Jānaṃ mahābrahme kathaṃ haneyyaṃ”.</i></a></p>
<p><a data-ref="sc17, ms22J_2542, msdiv150"><i>“Mittābhirādhī cirameva jīva,</i></a><br>
<a data-var="Rajjaṃ imaṃ dhammaguṇe → rajjampimaṃ cassa gaṇe (mr)"><i>Rajjaṃ imaṃ dhammaguṇe pasāsa;</i></a><br>
<a><i>Nārīgaṇehi paricāriyanto,</i></a><br>
<a><i>Modassu raṭṭhe tidiveva vāsavo.</i></a></p>
<p><a data-ref="sc18, ms22J_2543, msdiv151"><i>Akkodhano niccapasannacitto,</i></a><br>
<a data-var="yācayogo bhavitvā → pāhunake karitvā (sya1ed, sya2ed); yācayogo viditvā (mr)"><i>Sabbātithī yācayogo bhavitvā;</i></a><br>
<a><i>Datvā ca bhutvā ca yathānubhāvaṃ,</i></a><br>
<a><i>Anindito saggamupehi ṭhānan”ti. (1930)</i></a></p>
</blockquote>
<p class="endsutta"><a data-var="Sarabhamigajātakaṃ → sarabhajātakaṃ (sya1ed, sya2ed)" data-ref="sc19, ms22J_2544"><i>Sarabhamigajātakaṃ dasamaṃ.</i></a></p>
<p class="endsection"><a data-ref="sc20, ms22J_2545"><i>Terasakanipātaṃ niṭṭhitaṃ.</i></a></p>
<p class="uddana-intro"><a data-ref="sc21, ms22J_2546"><i>Tassuddānaṃ</i></a></p>
<blockquote class="uddanagatha">
<p><a data-ref="sc22, ms22J_2547"><i>Varaamba kuṭhāri sahaṃsavaro,</i></a><br>
<a><i>Atharaññasmiṃ dūtakapañcamako;</i></a><br>
<a><i>Atha bodhi akitti sutakkarinā,</i></a><br>
<a><i>Atha rurumigenaparo sarabhoti.</i></a></p>
</blockquote>
</article>
</section>
</div>
</body>
</html>
