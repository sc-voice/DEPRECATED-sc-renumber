<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja378">
<article>
<div class="hgroup">
<p class="division"><a><i>Jātaka</i></a></p>
<p><a><i>Chakkanipāta</i></a></p>
<p><a><i>Avāriyavagga</i></a></p>
<h1><a><i>3. Darīmukhajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.241, ms22J_1333, msdiv14"><i>“Paṅko ca kāmā palipo ca kāmā,</i></a><br>
<a><i>Bhayañca metaṃ timūlaṃ pavuttaṃ;</i></a><br>
<a><i>Rajo ca dhūmo ca mayā pakāsitā,</i></a><br>
<a><i>Hitvā tuvaṃ pabbaja brahmadatta”.</i></a></p>
<p><a data-var="Gadhito → gathito (bj); gatito (pts-vp-pli1)" data-ref="sc2, pts-vp-pli3.242, ms22J_1334, msdiv15"><i>“Gadhito ca ratto ca adhimucchito ca,</i></a><br>
<a><i>Kāmesvahaṃ brāhmaṇa bhiṃsarūpaṃ;</i></a><br>
<a><i>Taṃ nussahe jīvikattho pahātuṃ,</i></a><br>
<a><i>Kāhāmi puññāni anappakāni”.</i></a></p>
<p><a data-ref="sc3, ms22J_1335, msdiv16"><i>“Yo atthakāmassa hitānukampino,</i></a><br>
<a><i>Ovajjamāno na karoti sāsanaṃ;</i></a><br>
<a><i>Idameva seyyo iti maññamāno,</i></a><br>
<a><i>Punappunaṃ gabbhamupeti mando.</i></a></p>
<p><a data-ref="sc4, ms22J_1336, msdiv17"><i>So ghorarūpaṃ nirayaṃ upeti,</i></a><br>
<a><i>Subhāsubhaṃ muttakarīsapūraṃ;</i></a><br>
<a><i>Sattā sakāye na jahanti giddhā,</i></a><br>
<a><i>Ye honti kāmesu avītarāgā”.</i></a></p>
<p><a data-ref="sc5, pts-vp-pli3.244, ms22J_1337, msdiv18"><i>“Mīḷhena littā ruhirena makkhitā,</i></a><br>
<a><i>Semhena littā upanikkhamanti;</i></a><br>
<a><i>Yaṃ yañhi kāyena phusanti tāvade,</i></a><br>
<a><i>Sabbaṃ asātaṃ dukhameva kevalaṃ.</i></a></p>
<p><a data-ref="sc6, pts-vp-pli3.245, ms22J_1338, msdiv19"><i>Disvā vadāmi na hi aññato savaṃ,</i></a><br>
<a><i>Pubbenivāsaṃ bahukaṃ sarāmi;</i></a><br>
<a><i>Citrāhi gāthāhi subhāsitāhi,</i></a><br>
<a><i>Darīmukho nijjhāpayi sumedhan”ti.</i></a></p>
</blockquote>
<p class="endsutta"><a data-ref="sc7, ms22J_1339"><i>Darīmukhajātakaṃ tatiyaṃ.</i></a></p>
</article>
</section>
</div>
</body>
</html>
