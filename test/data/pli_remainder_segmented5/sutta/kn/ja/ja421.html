<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja421">
<article>
<div class="hgroup">
<p class="division"><a><i>Jātaka</i></a></p>
<p><a><i>Aṭṭhakanipāta</i></a></p>
<p><a><i>Kaccānivagga</i></a></p>
<h1><a><i>5. Gaṅgamālajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.447, ms22J_1712, msdiv36"><i>“Aṅgārajātā pathavī,</i></a><br>
<a><i>kukkuḷānugatā mahī;</i></a><br>
<a data-var="vattāni → vatthāni (mr)"><i>Atha gāyasi vattāni,</i></a><br>
<a><i>na taṃ tapati ātapo.</i></a></p>
<p><a data-ref="sc2, ms22J_1713, msdiv37"><i>Uddhaṃ tapati ādicco,</i></a><br>
<a><i>adho tapati vālukā;</i></a><br>
<a data-var="vattāni → vatthāni (mr)"><i>Atha gāyasi vattāni,</i></a><br>
<a><i>na taṃ tapati ātapo”.</i></a></p>
<p><a data-ref="sc3, ms22J_1714, msdiv38"><i>“Na maṃ tapati ātapo,</i></a><br>
<a data-var="ātapā → ātappā (bj, sya1ed, sya2ed, pts-vp-pli1)"><i>ātapā tapayanti maṃ;</i></a><br>
<a><i>Atthā hi vividhā rāja,</i></a><br>
<a><i>te tapanti na ātapo”.</i></a></p>
<p><a data-ref="sc4, pts-vp-pli3.450, ms22J_1715, msdiv39"><i>“Addasaṃ kāma te mūlaṃ,</i></a><br>
<a><i>saṅkappā kāma jāyasi;</i></a><br>
<a><i>Na taṃ saṅkappayissāmi,</i></a><br>
<a><i>evaṃ kāma na hehisi”.</i></a></p>
<p><a data-ref="sc5, ms22J_1716, msdiv40"><i>“Appāpi kāmā na alaṃ,</i></a><br>
<a><i>bahūhipi na tappati;</i></a><br>
<a><i>Ahahā bālalapanā,</i></a><br>
<a data-var="parivajjetha → paṭivijjhetha (bj, pts-vp-pli1)"><i>parivajjetha jaggato”.</i></a></p>
<p><a data-ref="sc6, ms22J_1717, msdiv41"><i>“Appassa kammassa phalaṃ mamedaṃ,</i></a><br>
<a><i>Udayo ajjhāgamā mahattapattaṃ;</i></a><br>
<a><i>Suladdhalābho vata māṇavassa,</i></a><br>
<a><i>Yo pabbajī kāmarāgaṃ pahāya”.</i></a></p>
<p><a data-ref="sc7, pts-vp-pli3.452, ms22J_1718, msdiv42"><i>“Tapasā pajahanti pāpakammaṃ,</i></a><br>
<a><i>Tapasā nhāpitakumbhakārabhāvaṃ;</i></a><br>
<a><i>Tapasā abhibhuyya gaṅgamāla,</i></a><br>
<a><i>Nāmenālapasajja brahmadattaṃ”.</i></a></p>
<p><a data-ref="sc8, pts-vp-pli3.453, ms22J_1719, msdiv43"><i>“Sandiṭṭhikameva ‘amma’ passatha,</i></a><br>
<a data-var="ayaṃ → yo (sya1ed, sya2ed, pts-vp-pli1, mr)"><i>Khantīsoraccassa ayaṃ vipāko;</i></a><br>
<a data-var="Yo → so (sya1ed, sya2ed, mr)"><i>Yo sabbajanassa vanditohu,</i></a><br>
<a><i>Taṃ vandāma sarājikā samaccā”.</i></a></p>
<p><a data-ref="sc9, ms22J_1720, msdiv44"><i>“Mā kiñci avacuttha gaṅgamālaṃ,</i></a><br>
<a><i>Muninaṃ monapathesu sikkhamānaṃ;</i></a><br>
<a><i>Eso hi atari aṇṇavaṃ,</i></a><br>
<a><i>Yaṃ taritvā caranti vītasokā”ti.</i></a></p>
</blockquote>
<p class="endsutta"><a data-ref="sc10, ms22J_1721"><i>Gaṅgamālajātakaṃ pañcamaṃ.</i></a></p>
</article>
</section>
</div>
</body>
</html>
