<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja484">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>1. Sālikedārajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.278, ms22J_2548, msdiv1"><i>“Sampannaṃ sālikedāraṃ,</i></a><br>
<a><i>suvā bhuñjanti kosiya;</i></a><br>
<a><i>Paṭivedemi te brahme,</i></a><br>
<a data-var="ne → naṃ (bj, pts-vp-pli1); te (sya1ed, sya2ed); taṃ (Ma-aka)"><i>na ne vāretumussahe.</i></a></p>
<p><a data-ref="sc2, ms22J_2549, msdiv2"><i>Eko ca tattha sakuṇo,</i></a><br>
<a data-var="nesaṃ → so tesaṃ (bj, pts-vp-pli1)"><i>yo nesaṃ sabbasundaro;</i></a><br>
<a><i>Bhutvā sāliṃ yathākāmaṃ,</i></a><br>
<a><i>tuṇḍenādāya gacchati”.</i></a></p>
<p><a data-var="Oḍḍentu → ujjhantu (sya1ed, sya2ed, mr)" data-ref="sc3, ms22J_2550, msdiv3"><i>“Oḍḍentu vāḷapāsāni,</i></a><br>
<a><i>yathā bajjhetha so dijo;</i></a><br>
<a><i>Jīvañca naṃ gahetvāna,</i></a><br>
<a data-var="ānayehi → ānayetha (bj, pts-vp-pli1)"><i>ānayehi mamantike”.</i></a></p>
<p><a data-var="bhutvā pivitvā ca → bhutvā ca pītvā ca (pts-vp-pli1)" data-ref="sc4, pts-vp-pli4.279, ms22J_2551, msdiv4"><i>“Ete bhutvā pivitvā ca,</i></a><br>
<a><i>pakkamanti vihaṅgamā;</i></a><br>
<a><i>Eko baddhosmi pāsena,</i></a><br>
<a><i>kiṃ pāpaṃ pakataṃ mayā”.</i></a></p>
<p><a data-ref="sc5, ms22J_2552, msdiv5"><i>“Udaraṃ nūna aññesaṃ,</i></a><br>
<a><i>suva accodaraṃ tava;</i></a><br>
<a><i>Bhutvā sāliṃ yathākāmaṃ,</i></a><br>
<a><i>tuṇḍenādāya gacchasi.</i></a></p>
<p><a data-ref="sc6, ms22J_2553, msdiv6"><i>Koṭṭhaṃ nu tattha pūresi,</i></a><br>
<a><i>suva veraṃ nu te mayā;</i></a><br>
<a><i>Puṭṭho me samma akkhāhi,</i></a><br>
<a data-var="nidāhasi → nidhīyasi (bj, pts-vp-pli1); nidheyyasi (sya1ed, sya2ed)"><i>kuhiṃ sāliṃ nidāhasi”.</i></a></p>
<p><a data-ref="sc7, ms22J_2554, msdiv7"><i>“Na me veraṃ tayā saddhiṃ,</i></a><br>
<a><i>koṭṭho mayhaṃ na vijjati;</i></a><br>
<a><i>Iṇaṃ muñcāmiṇaṃ dammi,</i></a><br>
<a><i>sampatto koṭasimbaliṃ;</i></a><br>
<a><i>Nidhimpi tattha nidahāmi,</i></a><br>
<a><i>evaṃ jānāhi kosiya”.</i></a></p>
<p><a data-ref="sc8, ms22J_2555, msdiv8"><i>“Kīdisaṃ te iṇadānaṃ,</i></a><br>
<a><i>iṇamokkho ca kīdiso;</i></a><br>
<a><i>Nidhinidhānamakkhāhi,</i></a><br>
<a><i>atha pāsā pamokkhasi”.</i></a></p>
<p><a data-ref="sc9, ms22J_2556, msdiv9"><i>“Ajātapakkhā taruṇā,</i></a><br>
<a><i>puttakā mayha kosiya;</i></a><br>
<a><i>Te maṃ bhatā bharissanti,</i></a><br>
<a><i>tasmā tesaṃ iṇaṃ dade.</i></a></p>
<p><a data-ref="sc10, ms22J_2557, msdiv10"><i>Mātā pitā ca me vuddhā,</i></a><br>
<a><i>jiṇṇakā gatayobbanā;</i></a><br>
<a><i>Tesaṃ tuṇḍena hātūna,</i></a><br>
<a data-var="pubbakataṃ → pubbe kataṃ (bj)"><i>muñce pubbakataṃ iṇaṃ.</i></a></p>
<p><a data-ref="sc11, ms22J_2558, msdiv11"><i>Aññepi tattha sakuṇā,</i></a><br>
<a><i>khīṇapakkhā sudubbalā;</i></a><br>
<a><i>Tesaṃ puññatthiko dammi,</i></a><br>
<a><i>taṃ nidhiṃ āhu paṇḍitā.</i></a></p>
<p><a data-var="Īdisaṃ → edisaṃ (bj, pts-vp-pli1)" data-ref="sc12, ms22J_2559, msdiv12"><i>Īdisaṃ me iṇadānaṃ,</i></a><br>
<a><i>iṇamokkho ca īdiso;</i></a><br>
<a data-var="Nidhinidhānamakkhāmi → nidhiṃ nidhānaṃ akkhātaṃ (bj, pts-vp-pli1)"><i>Nidhinidhānamakkhāmi,</i></a><br>
<a><i>evaṃ jānāhi kosiya”.</i></a></p>
<p><a data-ref="sc13, ms22J_2560, msdiv13"><i>“Bhaddako vatayaṃ pakkhī,</i></a><br>
<a><i>dijo paramadhammiko;</i></a><br>
<a><i>Ekaccesu manussesu,</i></a><br>
<a><i>ayaṃ dhammo na vijjati.</i></a></p>
<p><a data-ref="sc14, pts-vp-pli4.281, ms22J_2561, msdiv14"><i>Bhuñja sāliṃ yathākāmaṃ,</i></a><br>
<a><i>saha sabbehi ñātibhi;</i></a><br>
<a><i>Punāpi suva passemu,</i></a><br>
<a><i>piyaṃ me tava dassanaṃ”.</i></a></p>
<p><a data-var="tavassamamhi → tavassabyamhi (mr)" data-ref="sc15, ms22J_2562, msdiv15"><i>“Bhuttañca pītañca tavassamamhi,</i></a><br>
<a data-var="Ratī ca → rattiñca (sya1ed, sya2ed, csp1ed)"><i>Ratī ca no kosiya te sakāse;</i></a><br>
<a><i>Nikkhittadaṇḍesu dadāhi dānaṃ,</i></a><br>
<a><i>Jiṇṇe ca mātāpitaro bharassu”.</i></a></p>
<p><a data-ref="sc16, ms22J_2563, msdiv16"><i>“Lakkhī vata me udapādi ajja,</i></a><br>
<a data-var="addasāsiṃ pavaraṃ → yohaṃ adassaṃ paramaṃ (sya1ed, sya2ed, mr)"><i>Yo addasāsiṃ pavaraṃ dijānaṃ;</i></a><br>
<a><i>Suvassa sutvāna subhāsitāni,</i></a><br>
<a><i>Kāhāmi puññāni anappakāni”.</i></a></p>
<p><a data-ref="sc17, pts-vp-pli4.282, ms22J_2564, msdiv17"><i>So kosiyo attamano udaggo,</i></a><br>
<a data-var="pānañcabhisaṅkharitvā → pānañcabhisaṃkaritvā (pts-vp-pli1); annañca pānaṃ abhisaṃharitvā (mr)"><i>Annañca pānañcabhisaṅkharitvā;</i></a><br>
<a><i>Annena pānena pasannacitto,</i></a><br>
<a><i>Santappayi samaṇabrāhmaṇe cāti.</i></a></p>
</blockquote>
<p class="endsutta"><a data-var="Sālikedārajātakaṃ → kedārajātakaṃ (mr)" data-ref="sc18, ms22J_2565"><i>Sālikedārajātakaṃ paṭhamaṃ.</i></a></p>
</article>
</section>
</div>
</body>
</html>
