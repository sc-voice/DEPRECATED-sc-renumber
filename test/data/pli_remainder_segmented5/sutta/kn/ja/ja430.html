<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja430">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>4. Cūḷasuvajātaka</i></a></h1>
</div>
<blockquote class="gatha">
<p><a data-var="haripattā → haritapattā (bj, sya1ed, sya2ed, pts-vp-pli1)" data-ref="sc1, ms22J_1813, msdiv30"><i>“Santi rukkhā haripattā,</i></a><br>
<a><i>dumā nekaphalā bahū;</i></a><br>
<a data-var="sukkhe → sukkha (mr)"><i>Kasmā nu sukkhe koḷāpe,</i></a><br>
<a><i>suvassa nirato mano”.</i></a></p>
<p><a data-ref="sc2, ms22J_1814, msdiv31"><i>“Phalassa upabhuñjimhā,</i></a><br>
<a><i>nekavassagaṇe bahū;</i></a><br>
<a><i>Aphalampi viditvāna,</i></a><br>
<a><i>sāva metti yathā pure”.</i></a></p>
<p><a data-ref="sc3, ms22J_1815, msdiv32"><i>“Sukkhañca rukkhaṃ koḷāpaṃ,</i></a><br>
<a><i>opattamaphalaṃ dumaṃ;</i></a><br>
<a><i>Ohāya sakuṇā yanti,</i></a><br>
<a><i>kiṃ dosaṃ passase dija”.</i></a></p>
<p><a data-ref="sc4, ms22J_1816, msdiv33"><i>“Ye phalatthā sambhajanti,</i></a><br>
<a><i>aphaloti jahanti naṃ;</i></a><br>
<a><i>Attatthapaññā dummedhā,</i></a><br>
<a><i>te honti pakkhapātino”.</i></a></p>
<p><a data-ref="sc5, ms22J_1817, msdiv34"><i>“Sādhu sakkhi kataṃ hoti,</i></a><br>
<a><i>metti saṃsati santhavo;</i></a><br>
<a><i>Sacetaṃ dhammaṃ rocesi,</i></a><br>
<a><i>pāsaṃsosi vijānataṃ.</i></a></p>
<p><a data-ref="sc6, ms22J_1818, msdiv35"><i>So te suva varaṃ dammi,</i></a><br>
<a><i>pattayāna vihaṅgama;</i></a><br>
<a><i>Varaṃ varassu vakkaṅga,</i></a><br>
<a><i>yaṃ kiñci manasicchasi”.</i></a></p>
<p><a data-var="Api nāma naṃ passeyyaṃ → api nāma naṃ puna passe (bj, sya1ed, sya2ed); api nāma naṃ passemu (pts-vp-pli1)" data-ref="sc7, ms22J_1819, msdiv36"><i>“Api nāma naṃ passeyyaṃ,</i></a><br>
<a><i>sapattaṃ saphalaṃ dumaṃ;</i></a><br>
<a><i>Daliddova nidhiṃ laddhā,</i></a><br>
<a><i>nandeyyāhaṃ punappunaṃ”.</i></a></p>
<p><a data-ref="sc8, ms22J_1820, msdiv37"><i>“Tato amatamādāya,</i></a><br>
<a><i>abhisiñci mahīruhaṃ;</i></a><br>
<a data-var="virūhiṃsu → virūḷhassa (mr)"><i>Tassa sākhā virūhiṃsu,</i></a><br>
<a><i>sītacchāyā manoramā”.</i></a></p>
<p><a data-ref="sc9, ms22J_1821, msdiv38"><i>“Evaṃ sakka sukhī hohi,</i></a><br>
<a><i>saha sabbehi ñātibhi;</i></a><br>
<a><i>Yathāhamajja sukhito,</i></a><br>
<a><i>disvāna saphalaṃ dumaṃ.</i></a></p>
<p><a data-ref="sc10, ms22J_1822, msdiv39"><i>Suvassa ca varaṃ datvā,</i></a><br>
<a><i>katvāna saphalaṃ dumaṃ;</i></a><br>
<a><i>Pakkāmi saha bhariyāya,</i></a><br>
<a><i>devānaṃ nandanaṃ vanan”ti.</i></a></p>
</blockquote>
<p class="endsutta"><a data-var="Cūḷasuvajātakaṃ → cullasukajātaka (bj, pts-vp-pli1); cullasuvakarājajātakaṃ (sya1ed, sya2ed)" data-ref="sc11, ms22J_1823"><i>Cūḷasuvajātakaṃ catutthaṃ.</i></a></p>
</article>
</section>
</div>
</body>
</html>
