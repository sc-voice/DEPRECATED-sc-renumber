<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja488">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>5. Bhisajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.308, ms22J_2629, msdiv78"><i>“Assaṃ gavaṃ rajataṃ jātarūpaṃ,</i></a><br>
<a><i>Bhariyañca so idha labhataṃ manāpaṃ;</i></a><br>
<a><i>Puttehi dārehi samaṅgi hotu,</i></a><br>
<a><i>Bhisāni te brāhmaṇa yo ahāsi”.</i></a></p>
<p><a data-ref="sc2, pts-vp-pli4.309, ms22J_2630, msdiv79"><i>“Mālañca so kāsikacandanañca,</i></a><br>
<a><i>Dhāretu puttassa bahū bhavantu;</i></a><br>
<a><i>Kāmesu tibbaṃ kurutaṃ apekkhaṃ,</i></a><br>
<a><i>Bhisāni te brāhmaṇa yo ahāsi”.</i></a></p>
<p><a data-ref="sc3, ms22J_2631, msdiv80"><i>“Pahūtadhañño kasimā yasassī,</i></a><br>
<a><i>Putte gihī dhanimā sabbakāme;</i></a><br>
<a><i>Vayaṃ apassaṃ gharamāvasātu,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-ref="sc4, ms22J_2632, msdiv81"><i>So khattiyo hotu pasayhakārī,</i></a><br>
<a data-var="Rājābhirājā → rājādhirājā (sya1ed, sya2ed, mr)"><i>Rājābhirājā balavā yasassī;</i></a><br>
<a><i>Sa cāturantaṃ mahimāvasātu,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-ref="sc5, ms22J_2633, msdiv82"><i>So brāhmaṇo hotu avītarāgo,</i></a><br>
<a><i>Muhuttanakkhattapathesu yutto;</i></a><br>
<a><i>Pūjetu naṃ raṭṭhapatī yasassī,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-var="sabbasamantavedaṃ → sabbasamattavedaṃ (bj); sabbasamattavedanaṃ (pts-vp-pli1)" data-ref="sc6, ms22J_2634, msdiv83"><i>Ajjhāyakaṃ sabbasamantavedaṃ,</i></a><br>
<a><i>Tapassīnaṃ maññatu sabbaloko;</i></a><br>
<a><i>Pūjentu naṃ jānapadā samecca,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-ref="sc7, ms22J_2635, msdiv84"><i>Catussadaṃ gāmavaraṃ samiddhaṃ,</i></a><br>
<a><i>Dinnañhi so bhuñjatu vāsavena;</i></a><br>
<a><i>Avītarāgo maraṇaṃ upetu,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-ref="sc8, pts-vp-pli4.310, ms22J_2636, msdiv85"><i>So gāmaṇī hotu sahāyamajjhe,</i></a><br>
<a><i>Naccehi gītehi pamodamāno;</i></a><br>
<a data-var="rājato byasana mālattha → mā rājato vyasana'malattha (bj, sya1ed, sya2ed, pts-vp-pli1)"><i>So rājato byasana mālattha kiñci,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-ref="sc9, ms22J_2637, msdiv86"><i>Yaṃ ekarājā pathaviṃ vijetvā,</i></a><br>
<a data-var="Itthīsahassāna → itthīsahassassa (bj, pts-vp-pli1)"><i>Itthīsahassāna ṭhapetu aggaṃ;</i></a><br>
<a><i>Sīmantinīnaṃ pavarā bhavātu,</i></a><br>
<a><i>Bhisāni te brāhmaṇa yā ahāsi.</i></a></p>
<p><a data-ref="sc10, ms22J_2638, msdiv87"><i>Isīnañhi sā sabbasamāgatānaṃ,</i></a><br>
<a><i>Bhuñjeyya sāduṃ avikampamānā;</i></a><br>
<a><i>Carātu lābhena vikatthamānā,</i></a><br>
<a><i>Bhisāni te brāhmaṇa yā ahāsi.</i></a></p>
<p><a data-ref="sc11, ms22J_2639, msdiv88"><i>Āvāsiko hotu mahāvihāre,</i></a><br>
<a data-var="gajaṅgalāyaṃ → kajaṅgalāyaṃ (bj, sya1ed, sya2ed, pts-vp-pli1)"><i>Navakammiko hotu gajaṅgalāyaṃ;</i></a><br>
<a data-var="divasaṃ → divasā (bj, sya1ed, sya2ed, pts-vp-pli1)"><i>Ālokasandhiṃ divasaṃ karotu,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-var="chabbhi → chamhi (bj); chambhī (pts-vp-pli1); chassu (?)" data-ref="sc12, ms22J_2640, msdiv89"><i>So bajjhatū pāsasatehi chabbhi,</i></a><br>
<a data-var="rājadhāniṃ → rājaṭhāniṃ (mr)"><i>Rammā vanā niyyatu rājadhāniṃ;</i></a><br>
<a><i>Tuttehi so haññatu pācanehi,</i></a><br>
<a><i>Bhisāni te brāhmaṇa yo ahāsi.</i></a></p>
<p><a data-ref="sc13, ms22J_2641, msdiv90"><i>Alakkamālī tipukaṇṇaviddho,</i></a><br>
<a><i>Laṭṭhīhato sappamukhaṃ upetu;</i></a><br>
<a data-var="Sakacchabandho → sakkaccabaddho (bj, pts-vp-pli1); sakañca baddho (sya1ed, sya2ed); saṃkaccabandho (nissya)"><i>Sakacchabandho visikhaṃ carātu,</i></a><br>
<a><i>Bhisāni te brāhmaṇa yo ahāsi”.</i></a></p>
<p><a data-var="anaṭṭhaṃva → anaṭṭhaṃ (bj, sya1ed, sya2ed, pts-vp-pli1)" data-ref="sc14, pts-vp-pli4.312, ms22J_2642, msdiv91"><i>“Yo ve anaṭṭhaṃva naṭṭhanti cāha,</i></a><br>
<a data-var="labhataṃ bhuñjatañca → labhatu bhuñjatu ca (sya1ed, sya2ed)"><i>Kāmeva so labhataṃ bhuñjatañca;</i></a><br>
<a><i>Agāramajjhe maraṇaṃ upetu,</i></a><br>
<a data-var="kañcideva → kiñcideva (mr)"><i>Yo vā bhonto saṅkati kañcideva”.</i></a></p>
<p><a data-ref="sc15, ms22J_2643, msdiv92"><i>“Yadesamānā vicaranti loke,</i></a><br>
<a><i>Iṭṭhañca kantañca bahūnametaṃ;</i></a><br>
<a><i>Piyaṃ manuññaṃ cidha jīvaloke,</i></a><br>
<a><i>Kasmā isayo nappasaṃsanti kāme”.</i></a></p>
<p><a data-ref="sc16, ms22J_2644, msdiv93"><i>“Kāmesu ve haññare bajjhare ca,</i></a><br>
<a><i>Kāmesu dukkhañca bhayañca jātaṃ;</i></a><br>
<a><i>Kāmesu bhūtādhipatī pamattā,</i></a><br>
<a><i>Pāpāni kammāni karonti mohā.</i></a></p>
<p><a data-ref="sc17, pts-vp-pli4.313, ms22J_2645, msdiv94"><i>Te pāpadhammā pasavetva pāpaṃ,</i></a><br>
<a><i>Kāyassa bhedā nirayaṃ vajanti;</i></a><br>
<a><i>Ādīnavaṃ kāmaguṇesu disvā,</i></a><br>
<a><i>Tasmā isayo nappasaṃsanti kāme”.</i></a></p>
<p><a data-ref="sc18, ms22J_2646, msdiv95"><i>“Vīmaṃsamāno isino bhisāni,</i></a><br>
<a><i>Tīre gahetvāna thale nidhesiṃ;</i></a><br>
<a><i>Suddhā apāpā isayo vasanti,</i></a><br>
<a><i>Etāni te brahmacārī bhisāni”.</i></a></p>
<p><a data-ref="sc19, ms22J_2647, msdiv96"><i>“Na te naṭā no pana kīḷaneyyā,</i></a><br>
<a><i>Na bandhavā no pana te sahāyā;</i></a><br>
<a><i>Kismiṃ vupatthambha sahassanetta,</i></a><br>
<a><i>Isīhi tvaṃ kīḷasi devarāja”.</i></a></p>
<p><a data-ref="sc20, ms22J_2648, msdiv97"><i>“Ācariyo mesi pitā ca mayhaṃ,</i></a><br>
<a><i>Esā patiṭṭhā khalitassa brahme;</i></a><br>
<a><i>Ekāparādhaṃ khama bhūripañña,</i></a><br>
<a><i>Na paṇḍitā kodhabalā bhavanti”.</i></a></p>
<p><a data-ref="sc21, pts-vp-pli4.314, ms22J_2649, msdiv98"><i>“Suvāsitaṃ isinaṃ ekarattaṃ,</i></a><br>
<a><i>Yaṃ vāsavaṃ bhūtapatiddasāma;</i></a><br>
<a><i>Sabbeva bhonto sumanā bhavantu,</i></a><br>
<a><i>Yaṃ brāhmaṇo paccupādī bhisāni”.</i></a></p>
<p><a data-ref="sc22, ms22J_2650, msdiv99"><i>“Ahañca sāriputto ca,</i></a><br>
<a><i>moggallāno ca kassapo;</i></a><br>
<a><i>Anuruddho puṇṇo ānando,</i></a><br>
<a><i>tadāsuṃ satta bhātaro.</i></a></p>
<p><a data-ref="sc23, ms22J_2651, msdiv100"><i>Bhaginī uppalavaṇṇā ca,</i></a><br>
<a><i>dāsī khujjuttarā tadā;</i></a><br>
<a><i>Citto gahapati dāso,</i></a><br>
<a><i>yakkho sātāgiro tadā.</i></a></p>
<p><a data-var="Pālileyyo → pārileyyo (bj, pts-vp-pli1)" data-ref="sc24, ms22J_2652, msdiv101"><i>Pālileyyo tadā nāgo,</i></a><br>
<a data-var="madhudo → madhuvā (pts-vp-pli1)"><i>madhudo seṭṭhavānaro;</i></a><br>
<a><i>Kāḷudāyī tadā sakko,</i></a><br>
<a><i>evaṃ dhāretha jātakanti”.</i></a></p>
</blockquote>
<p class="endsutta"><a data-ref="sc25, ms22J_2653"><i>Bhisajātakaṃ pañcamaṃ.</i></a></p>
</article>
</section>
</div>
</body>
</html>
