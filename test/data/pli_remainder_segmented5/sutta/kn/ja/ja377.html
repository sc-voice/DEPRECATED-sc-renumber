<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja377">
<article>
<div class="hgroup">
<p class="division"><a><i>Jātaka</i></a></p>
<p><a><i>Chakkanipāta</i></a></p>
<p><a><i>Avāriyavagga</i></a></p>
<h1><a><i>2. Setaketujātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.233, ms22J_1326, msdiv8"><i>“Mā tāta kujjhi na hi sādhu kodho,</i></a><br>
<a><i>Bahumpi te adiṭṭhamassutañca;</i></a><br>
<a data-var="disatā → disā tāta (sya1ed, sya2ed); disā tā (pts-vp-pli1)"><i>Mātā pitā disatā setaketu,</i></a><br>
<a><i>Ācariyamāhu disataṃ pasatthā.</i></a></p>
<p><a data-var="annadapānavatthadā → annadapāṇavatthadā (bj); annapānavatthadā (sya1ed, sya2ed, mr)" data-ref="sc2, ms22J_1327, msdiv9"><i>Agārino annadapānavatthadā,</i></a><br>
<a><i>Avhāyikā tampi disaṃ vadanti;</i></a><br>
<a><i>Esā disā paramā setaketu,</i></a><br>
<a><i>Yaṃ patvā dukkhī sukhino bhavanti”.</i></a></p>
<p><a data-ref="sc3, pts-vp-pli3.236, ms22J_1328, msdiv10"><i>“Kharājinā jaṭilā paṅkadantā,</i></a><br>
<a data-var="Dummakkharūpā → dumukkharūpā (bj, sya1ed, sya2ed); dummukkharūpā (pts-vp-pli1, mr)"><i>Dummakkharūpā yeme jappanti mante;</i></a><br>
<a><i>Kacci nu te mānusake payoge,</i></a><br>
<a><i>Idaṃ vidū parimuttā apāyā”.</i></a></p>
<p><a data-ref="sc4, pts-vp-pli3.237, ms22J_1329, msdiv11"><i>“Pāpāni kammāni katvāna rāja,</i></a><br>
<a data-var="Bahussuto ce na → bahussuto neva (bj, sya1ed, sya2ed)"><i>Bahussuto ce na careyya dhammaṃ;</i></a><br>
<a><i>Sahassavedopi na taṃ paṭicca,</i></a><br>
<a><i>Dukkhā pamucce caraṇaṃ apatvā”.</i></a></p>
<p><a data-ref="sc5, ms22J_1330, msdiv12"><i>“Sahassavedopi na taṃ paṭicca,</i></a><br>
<a><i>Dukkhā pamucce caraṇaṃ apatvā;</i></a><br>
<a><i>Maññāmi vedā aphalā bhavanti,</i></a><br>
<a data-var="caraṇameva → caraṇaññeva (bj, sya1ed, sya2ed, pts-vp-pli1)"><i>Sasaṃyamaṃ caraṇameva saccaṃ”.</i></a></p>
<p><a data-ref="sc6, ms22J_1331, msdiv13"><i>“Na heva vedā aphalā bhavanti,</i></a><br>
<a><i>Sasaṃyamaṃ caraṇameva saccaṃ;</i></a><br>
<a><i>Kittiñhi pappoti adhicca vede,</i></a><br>
<a data-var="Santiṃ puṇeti → santaṃ puno'ti (bj); santiṃ puneti (pts-vp-pli1)"><i>Santiṃ puṇeti caraṇena danto”ti.</i></a></p>
</blockquote>
<p class="endsutta"><a data-ref="sc7, ms22J_1332"><i>Setaketujātakaṃ dutiyaṃ.</i></a></p>
</article>
</section>
</div>
</body>
</html>
