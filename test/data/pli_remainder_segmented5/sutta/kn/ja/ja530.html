<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja530">
<article>
<div class="hgroup">
<p class="division"><a><i>Jātaka</i></a></p>
<p><a><i>Saṭṭhinipāta</i></a></p>
<p><a><i>Soṇakavagga</i></a></p>
<h1><a><i>2. Saṅkiccajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.264, ms23J_512, msdiv69"><i>Disvā nisinnaṃ rājānaṃ,</i></a><br>
<a><i>brahmadattaṃ rathesabhaṃ;</i></a><br>
<a><i>Athassa paṭivedesi,</i></a><br>
<a><i>“yassāsi anukampako.</i></a></p>
<p><a data-ref="sc2, ms23J_513, msdiv70"><i>Saṅkiccāyaṃ anuppatto,</i></a><br>
<a><i>isīnaṃ sādhusammato;</i></a><br>
<a><i>Taramānarūpo niyyāhi,</i></a><br>
<a><i>khippaṃ passa mahesinaṃ”.</i></a></p>
<p><a data-ref="sc3, ms23J_514, msdiv71"><i>Tato ca rājā taramāno,</i></a><br>
<a><i>yuttamāruyha sandanaṃ;</i></a><br>
<a data-var="Mittāmaccaparibyūḷho → … paribbūḷho (bj, pts-vp-pli1)"><i>Mittāmaccaparibyūḷho,</i></a><br>
<a><i>agamāsi rathesabho.</i></a></p>
<p><a data-ref="sc4, ms23J_515, msdiv72"><i>Nikkhippa pañca kakudhāni,</i></a><br>
<a><i>kāsīnaṃ raṭṭhavaḍḍhano;</i></a><br>
<a data-var="Vālabījanimuṇhīsaṃ → vāḷavījani … (bj); vālavījani … (sya1ed, sya2ed); vāḷavījaniṃ … (pts-vp-pli1); vāḷabījani … (csp1ed)"><i>Vālabījanimuṇhīsaṃ,</i></a><br>
<a><i>khaggaṃ chattañcupāhanaṃ.</i></a></p>
<p><a data-ref="sc5, ms23J_516, msdiv73"><i>Oruyha rājā yānamhā,</i></a><br>
<a><i>ṭhapayitvā paṭicchadaṃ;</i></a><br>
<a><i>Āsīnaṃ dāyapassasmiṃ,</i></a><br>
<a><i>saṅkiccamupasaṅkami.</i></a></p>
<p><a data-ref="sc6, ms23J_517, msdiv74"><i>Upasaṅkamitvā so rājā,</i></a><br>
<a><i>sammodi isinā saha;</i></a><br>
<a><i>Taṃ kathaṃ vītisāretvā,</i></a><br>
<a><i>ekamantaṃ upāvisi.</i></a></p>
<p><a data-ref="sc7, ms23J_518, msdiv75"><i>Ekamantaṃ nisinnova,</i></a><br>
<a><i>atha kālaṃ amaññatha;</i></a><br>
<a><i>Tato pāpāni kammāni,</i></a><br>
<a><i>pucchituṃ paṭipajjatha.</i></a></p>
<p><a data-var="pucchāma → pucchāmi (bj, pts-vp-pli1)" data-ref="sc8, ms23J_519, msdiv76"><i>“Isiṃ pucchāma saṅkiccaṃ,</i></a><br>
<a><i>isīnaṃ sādhusammataṃ;</i></a><br>
<a><i>Āsīnaṃ dāyapassasmiṃ,</i></a><br>
<a data-var="isisaṃghapurakkhataṃ → … purakkhitaṃ (mr)"><i>isisaṃghapurakkhataṃ.</i></a></p>
<p><a data-ref="sc9, pts-vp-pli5.265, ms23J_520, msdiv77"><i>Kaṃ gatiṃ pecca gacchanti,</i></a><br>
<a><i>narā dhammāticārino;</i></a><br>
<a><i>Aticiṇṇo mayā dhammo,</i></a><br>
<a><i>taṃ me akkhāhi pucchito”.</i></a></p>
<p><a data-ref="sc10, ms23J_521, msdiv78"><i>Isī avaca saṅkicco,</i></a><br>
<a><i>kāsīnaṃ raṭṭhavaḍḍhanaṃ;</i></a><br>
<a><i>Āsīnaṃ dāyapassasmiṃ,</i></a><br>
<a><i>“mahārāja suṇohi me.</i></a></p>
<p><a data-ref="sc11, ms23J_522, msdiv79"><i>Uppathena vajantassa,</i></a><br>
<a><i>yo maggamanusāsati;</i></a><br>
<a><i>Tassa ce vacanaṃ kayirā,</i></a><br>
<a><i>nāssa maggeyya kaṇṭako.</i></a></p>
<p><a data-ref="sc12, ms23J_523, msdiv80"><i>Adhammaṃ paṭipannassa,</i></a><br>
<a><i>yo dhammamanusāsati;</i></a><br>
<a><i>Tassa ce vacanaṃ kayirā,</i></a><br>
<a><i>na so gaccheyya duggatiṃ”.</i></a></p>
<p><a data-ref="sc13, pts-vp-pli5.266, ms23J_524, msdiv81"><i>“Dhammo patho mahārāja,</i></a><br>
<a><i>adhammo pana uppatho;</i></a><br>
<a><i>Adhammo nirayaṃ neti,</i></a><br>
<a><i>dhammo pāpeti suggatiṃ.</i></a></p>
<p><a data-ref="sc14, ms23J_525, msdiv82"><i>Adhammacārino rāja,</i></a><br>
<a><i>narā visamajīvino;</i></a><br>
<a><i>Yaṃ gatiṃ pecca gacchanti,</i></a><br>
<a><i>niraye te suṇohi me.</i></a></p>
<p><a data-ref="sc15, ms23J_526, msdiv83"><i>Sañjīvo kāḷasutto ca,</i></a><br>
<a data-var="saṅghāto → saṅghāṭo (sya1ed, sya2ed, mr)"><i>saṅghāto dve ca roruvā;</i></a><br>
<a><i>Athāparo mahāvīci,</i></a><br>
<a data-var="tāpano → tapano (bj, pts-vp-pli1)"><i>tāpano ca patāpano.</i></a></p>
<p><a data-ref="sc16, ms23J_527, msdiv84"><i>Iccete aṭṭha nirayā,</i></a><br>
<a><i>akkhātā duratikkamā;</i></a><br>
<a><i>Ākiṇṇā luddakammehi,</i></a><br>
<a><i>paccekā soḷasussadā.</i></a></p>
<p><a data-var="Kadariyatāpanā → kadariyā tāpanā (sya1ed, sya2ed); kadariyātapanā (pts-vp-pli1)" data-ref="sc17, ms23J_528, msdiv85"><i>Kadariyatāpanā ghorā,</i></a><br>
<a data-var="accimanto → accimantā (pts-vp-pli1)"><i>accimanto mahabbhayā;</i></a><br>
<a><i>Lomahaṃsanarūpā ca,</i></a><br>
<a><i>bhesmā paṭibhayā dukhā.</i></a></p>
<p><a data-ref="sc18, ms23J_529, msdiv86"><i>Catukkaṇṇā catudvārā,</i></a><br>
<a><i>vibhattā bhāgaso mitā;</i></a><br>
<a><i>Ayopākārapariyantā,</i></a><br>
<a><i>ayasā paṭikujjitā.</i></a></p>
<p><a data-ref="sc19, ms23J_530, msdiv87"><i>Tesaṃ ayomayā bhūmi,</i></a><br>
<a><i>jalitā tejasā yutā;</i></a><br>
<a><i>Samantā yojanasataṃ,</i></a><br>
<a data-var="phuṭā → pharitvā (^an3.36#1 [36. Devadūtasutta]; ^pv10#14 [Khallāṭiyapetivatthu])"><i>phuṭā tiṭṭhanti sabbadā.</i></a></p>
<p><a data-ref="sc20, ms23J_531, msdiv88"><i>Ete patanti niraye,</i></a><br>
<a><i>uddhampādā avaṃsirā;</i></a><br>
<a><i>Isīnaṃ ativattāro,</i></a><br>
<a><i>saññatānaṃ tapassinaṃ.</i></a></p>
<p><a data-ref="sc21, ms23J_532, msdiv89"><i>Te bhūnahuno paccanti,</i></a><br>
<a><i>macchā bilakatā yathā;</i></a><br>
<a><i>Saṃvacchare asaṅkheyye,</i></a><br>
<a><i>narā kibbisakārino.</i></a></p>
<p><a data-ref="sc22, ms23J_533, msdiv90"><i>Ḍayhamānena gattena,</i></a><br>
<a><i>niccaṃ santarabāhiraṃ;</i></a><br>
<a><i>Nirayā nādhigacchanti,</i></a><br>
<a><i>dvāraṃ nikkhamanesino.</i></a></p>
<p><a data-ref="sc23, ms23J_534, msdiv91"><i>Puratthimena dhāvanti,</i></a><br>
<a><i>tato dhāvanti pacchato;</i></a><br>
<a><i>Uttarenapi dhāvanti,</i></a><br>
<a><i>tato dhāvanti dakkhiṇaṃ;</i></a><br>
<a><i>Yaṃ yañhi dvāraṃ gacchanti,</i></a><br>
<a data-var="pidhīyare → pithiyyati (bj); pithiyyare (sya1ed, sya2ed); pithīyare (pts-vp-pli1)"><i>taṃ tadeva pidhīyare.</i></a></p>
<p><a data-ref="sc24, pts-vp-pli5.267, ms23J_535, msdiv92"><i>Bahūni vassasahassāni,</i></a><br>
<a><i>janā nirayagāmino;</i></a><br>
<a><i>Bāhā paggayha kandanti,</i></a><br>
<a><i>patvā dukkhaṃ anappakaṃ.</i></a></p>
<p><a data-ref="sc25, ms23J_536, msdiv93"><i>Āsīvisaṃva kupitaṃ,</i></a><br>
<a><i>tejassiṃ duratikkamaṃ;</i></a><br>
<a><i>Na sādhurūpe āsīde,</i></a><br>
<a><i>saññatānaṃ tapassinaṃ.</i></a></p>
<p><a data-ref="sc26, ms23J_537, msdiv94"><i>Atikāyo mahissāso,</i></a><br>
<a><i>ajjuno kekakādhipo;</i></a><br>
<a><i>Sahassabāhu ucchinno,</i></a><br>
<a><i>isimāsajja gotamaṃ.</i></a></p>
<p><a data-ref="sc27, ms23J_538, msdiv95"><i>Arajaṃ rajasā vacchaṃ,</i></a><br>
<a><i>Kisaṃ avakiriya daṇḍakī;</i></a><br>
<a data-var="mūlato → samūlo (mr)"><i>Tālova mūlato chinno,</i></a><br>
<a><i>Sa rājā vibhavaṅgato.</i></a></p>
<p><a data-var="majjho → mejjho (bj, sya1ed, sya2ed, mr)" data-ref="sc28, ms23J_539, msdiv96"><i>Upahacca manaṃ majjho,</i></a><br>
<a><i>mātaṅgasmiṃ yasassine;</i></a><br>
<a><i>Sapārisajjo ucchinno,</i></a><br>
<a><i>majjhāraññaṃ tadā ahu.</i></a></p>
<p><a data-ref="sc29, ms23J_540, msdiv97"><i>Kaṇhadīpāyanāsajja,</i></a><br>
<a data-var="andhakaveṇḍayo → … veṇhuyo (bj, pts-vp-pli1); … vendayo (sya1ed, sya2ed); viṇhayo (?)"><i>Isiṃ andhakaveṇḍayo;</i></a><br>
<a data-var="Aññoññaṃ → aññamaññaṃ (bj, sya1ed, sya2ed); aññaññaṃ (pts-vp-pli1) | musalā → musale (bj, sya1ed, sya2ed, pts-vp-pli1)"><i>Aññoññaṃ musalā hantvā,</i></a><br>
<a data-var="yamasādhanaṃ → yamasādanaṃ (pts-vp-pli1)"><i>Sampattā yamasādhanaṃ.</i></a></p>
<p><a data-ref="sc30, ms23J_541, msdiv98"><i>Athāyaṃ isinā satto,</i></a><br>
<a><i>antalikkhacaro pure;</i></a><br>
<a data-var="pathaviṃ → paṭhaviṃ (bj, sya1ed, sya2ed, pts-vp-pli1)"><i>Pāvekkhi pathaviṃ cecco,</i></a><br>
<a><i>hīnatto pattapariyāyaṃ.</i></a></p>
<p><a data-ref="sc31, ms23J_542, msdiv99"><i>Tasmā hi chandāgamanaṃ,</i></a><br>
<a><i>nappasaṃsanti paṇḍitā;</i></a><br>
<a><i>Aduṭṭhacitto bhāseyya,</i></a><br>
<a><i>giraṃ saccūpasaṃhitaṃ.</i></a></p>
<p><a data-ref="sc32, ms23J_543, msdiv100"><i>Manasā ce paduṭṭhena,</i></a><br>
<a><i>yo naro pekkhate muniṃ;</i></a><br>
<a><i>Vijjācaraṇasampannaṃ,</i></a><br>
<a><i>gantā so nirayaṃ adho.</i></a></p>
<p><a data-var="vuḍḍhe → vuddhe (bj); vaddhe (mr)" data-ref="sc33, ms23J_544, msdiv101"><i>Ye vuḍḍhe paribhāsanti,</i></a><br>
<a><i>pharusūpakkamā janā;</i></a><br>
<a><i>Anapaccā adāyādā,</i></a><br>
<a data-var="tālavatthu → tālavatthū (bj, sya1ed, sya2ed); tālāvatthu (pts-vp-pli1)"><i>tālavatthu bhavanti te.</i></a></p>
<p><a data-ref="sc34, ms23J_545, msdiv102"><i>Yo ca pabbajitaṃ hanti,</i></a><br>
<a><i>katakiccaṃ mahesinaṃ;</i></a><br>
<a><i>Sa kāḷasutte niraye,</i></a><br>
<a><i>cirarattāya paccati.</i></a></p>
<p><a data-ref="sc35, ms23J_546, msdiv103"><i>Yo ca rājā adhammaṭṭho,</i></a><br>
<a data-var="mago → cuto (bj); mato (sya1ed, sya2ed)"><i>raṭṭhaviddhaṃsano mago;</i></a><br>
<a><i>Tāpayitvā janapadaṃ,</i></a><br>
<a><i>tāpane pecca paccati.</i></a></p>
<p><a data-var="vassasahassāni → vassasahassānaṃ (bj, sya1ed, sya2ed)" data-ref="sc36, ms23J_547, msdiv104"><i>So ca vassasahassāni,</i></a><br>
<a><i>sataṃ dibbāni paccati;</i></a><br>
<a><i>Accisaṃghapareto so,</i></a><br>
<a><i>dukkhaṃ vedeti vedanaṃ.</i></a></p>
<p><a data-ref="sc37, pts-vp-pli5.268, ms23J_548, msdiv105"><i>Tassa aggisikhā kāyā,</i></a><br>
<a><i>niccharanti pabhassarā;</i></a><br>
<a><i>Tejobhakkhassa gattāni,</i></a><br>
<a data-var="lomehi ca → lomaggehi ca (bj); lomaggehi (sya1ed, sya2ed, pts-vp-pli1)"><i>lomehi ca nakhehi ca.</i></a></p>
<p><a data-ref="sc38, ms23J_549, msdiv106"><i>Ḍayhamānena gattena,</i></a><br>
<a><i>niccaṃ santarabāhiraṃ;</i></a><br>
<a><i>Dukkhābhitunno nadati,</i></a><br>
<a data-var="tuttaṭṭito → tuttaddito (bj); tuṇḍaṭṭito (sya1ed, sya2ed, pts-vp-pli1)"><i>nāgo tuttaṭṭito yathā.</i></a></p>
<p><a data-ref="sc39, ms23J_550, msdiv107"><i>Yo lobhā pitaraṃ hanti,</i></a><br>
<a><i>dosā vā purisādhamo;</i></a><br>
<a><i>Sa kāḷasutte niraye,</i></a><br>
<a><i>cirarattāya paccati.</i></a></p>
<p><a data-ref="sc40, ms23J_551, msdiv108"><i>Sa tādiso paccati lohakumbhiyaṃ,</i></a><br>
<a><i>Pakkañca sattīhi hananti nittacaṃ;</i></a><br>
<a><i>Andhaṃ karitvā muttakarīsabhakkhaṃ,</i></a><br>
<a><i>Khāre nimujjanti tathāvidhaṃ naraṃ.</i></a></p>
<p><a data-var="pakkuthitamayoguḷañca → pakkaṭṭhitaṃ ayoguḷañca (bj); pakkuṭṭhitamayoguḷañca (sya1ed, sya2ed); pakaṭṭhitaṃ ayogulañ ca (pts-vp-pli1); pakkudhitamayoguḷañca (mr)" data-ref="sc41, ms23J_552, msdiv109"><i>Tattaṃ pakkuthitamayoguḷañca,</i></a><br>
<a><i>Dīghe ca phāle cirarattatāpite;</i></a><br>
<a data-var="vibandharajjubhi → vibhajja … (bj, sya1ed, sya2ed, pts-vp-pli1)"><i>Vikkhambhamādāya vibandharajjubhi,</i></a><br>
<a data-var="sampavisanti → saṃsavayanti (bj, sya1ed, sya2ed, pts-vp-pli1)"><i>Vivaṭe mukhe sampavisanti rakkhasā.</i></a></p>
<p><a data-ref="sc42, ms23J_553, msdiv110"><i>Sāmā ca soṇā sabalā ca gijjhā,</i></a><br>
<a><i>Kākoḷasaṅghā ca dijā ayomukhā;</i></a><br>
<a><i>Saṅgamma khādanti vipphandamānaṃ,</i></a><br>
<a><i>Jivhaṃ vibhajja vighāsaṃ salohitaṃ.</i></a></p>
<p><a data-ref="sc43, ms23J_554, msdiv111"><i>Taṃ daḍḍhatālaṃ paribhinnagattaṃ,</i></a><br>
<a><i>Nippothayantā anuvicaranti rakkhasā;</i></a><br>
<a><i>Ratī hi nesaṃ dukhino panītare,</i></a><br>
<a><i>Etādisasmiṃ niraye vasanti;</i></a><br>
<a><i>Ye keci loke idha pettighātino.</i></a></p>
<p><a data-ref="sc44, ms23J_555, msdiv112"><i>Putto ca mātaraṃ hantvā,</i></a><br>
<a><i>ito gantvā yamakkhayaṃ;</i></a><br>
<a><i>Bhusamāpajjate dukkhaṃ,</i></a><br>
<a><i>attakammaphalūpago.</i></a></p>
<p><a data-ref="sc45, ms23J_556, msdiv113"><i>Amanussā atibalā,</i></a><br>
<a><i>hantāraṃ janayantiyā;</i></a><br>
<a data-var="vālehi → phālehi (pts-vp-pli1); vāḷehi (csp1ed)"><i>Ayomayehi vālehi,</i></a><br>
<a><i>pīḷayanti punappunaṃ.</i></a></p>
<p><a data-var="Tamassavaṃ → taṃ passavaṃ (bj, sya1ed, sya2ed); taṃ passutaṃ (pts-vp-pli1)" data-ref="sc46, pts-vp-pli5.269, ms23J_557, msdiv114"><i>Tamassavaṃ sakā gattā,</i></a><br>
<a data-var="rudhiraṃ → ruhiraṃ (pts-vp-pli1, csp1ed)"><i>rudhiraṃ attasambhavaṃ;</i></a><br>
<a><i>Tambalohavilīnaṃva,</i></a><br>
<a data-var="mattighaṃ → mattiyaṃ (bj)"><i>tattaṃ pāyenti mattighaṃ.</i></a></p>
<p><a data-ref="sc47, ms23J_558, msdiv115"><i>Jigucchaṃ kuṇapaṃ pūtiṃ,</i></a><br>
<a><i>Duggandhaṃ gūthakaddamaṃ;</i></a><br>
<a><i>Pubbalohitasaṅkāsaṃ,</i></a><br>
<a data-var="Rahadamogayha → rahadoggayha (sya1ed, sya2ed, mr)"><i>Rahadamogayha tiṭṭhati.</i></a></p>
<p><a data-ref="sc48, ms23J_559, msdiv116"><i>Tamenaṃ kimayo tattha,</i></a><br>
<a><i>atikāyā ayomukhā;</i></a><br>
<a data-var="bhetvāna → chetvāna (bj, pts-vp-pli1)"><i>Chaviṃ bhetvāna khādanti,</i></a><br>
<a data-var="saṅgiddhā → pagiddhā (bj, sya1ed, sya2ed, pts-vp-pli1)"><i>saṅgiddhā maṃsalohite.</i></a></p>
<p><a data-ref="sc49, ms23J_560, msdiv117"><i>So ca taṃ nirayaṃ patto,</i></a><br>
<a><i>nimuggo sataporisaṃ;</i></a><br>
<a><i>Pūtikaṃ kuṇapaṃ vāti,</i></a><br>
<a><i>samantā satayojanaṃ.</i></a></p>
<p><a data-ref="sc50, ms23J_561, msdiv118"><i>Cakkhumāpi hi cakkhūhi,</i></a><br>
<a><i>tena gandhena jīyati;</i></a><br>
<a><i>Etādisaṃ brahmadatta,</i></a><br>
<a><i>mātugho labhate dukhaṃ.</i></a></p>
<p><a data-ref="sc51, ms23J_562, msdiv119"><i>Khuradhāramanukkamma,</i></a><br>
<a><i>tikkhaṃ durabhisambhavaṃ;</i></a><br>
<a data-var="gabbhapātiyo → gabbhapātiniyo (bj, sya1ed, sya2ed, pts-vp-pli1)"><i>Patanti gabbhapātiyo,</i></a><br>
<a data-var="vetaraṇiṃ → vettaraṇiṃ (sya1ed, sya2ed, mr); vetaraṇīnadiṃ (pts-vp-pli1)"><i>duggaṃ vetaraṇiṃ nadiṃ.</i></a></p>
<p><a data-ref="sc52, ms23J_563, msdiv120"><i>Ayomayā simbaliyo,</i></a><br>
<a><i>soḷasaṅgulakaṇṭakā;</i></a><br>
<a><i>Ubhato abhilambanti,</i></a><br>
<a data-var="vetaraṇiṃ → vettaraṇiṃ (sya1ed, sya2ed, mr)"><i>duggaṃ vetaraṇiṃ nadiṃ.</i></a></p>
<p><a data-ref="sc53, ms23J_564, msdiv121"><i>Te accimanto tiṭṭhanti,</i></a><br>
<a><i>aggikkhandhāva ārakā;</i></a><br>
<a><i>Ādittā jātavedena,</i></a><br>
<a><i>uddhaṃ yojanamuggatā.</i></a></p>
<p><a data-var="vajanti → sajanti (bj, pts-vp-pli1); pajjanti (sya1ed, sya2ed)" data-ref="sc54, ms23J_565, msdiv122"><i>Ete vajanti niraye,</i></a><br>
<a><i>tatte tikhiṇakaṇṭake;</i></a><br>
<a data-var="aticārā → aticāriṇiyo (bj); aticāriniyo (sya1ed, sya2ed, pts-vp-pli1)"><i>Nāriyo ca aticārā,</i></a><br>
<a><i>narā ca paradāragū.</i></a></p>
<p><a data-ref="sc55, ms23J_566, msdiv123"><i>Te patanti adhokkhandhā,</i></a><br>
<a><i>vivattā vihatā puthū;</i></a><br>
<a><i>Sayanti vinividdhaṅgā,</i></a><br>
<a data-var="sabbadā → saṃvariṃ (bj, pts-vp-pli1)"><i>dīghaṃ jagganti sabbadā.</i></a></p>
<p><a data-var="vivasāne → vivasane (bj, sya1ed, sya2ed, pts-vp-pli1)" data-ref="sc56, ms23J_567, msdiv124"><i>Tato ratyā vivasāne,</i></a><br>
<a><i>mahatiṃ pabbatūpamaṃ;</i></a><br>
<a><i>Lohakumbhiṃ pavajjanti,</i></a><br>
<a><i>tattaṃ aggisamūdakaṃ.</i></a></p>
<p><a data-ref="sc57, ms23J_568, msdiv125"><i>Evaṃ divā ca ratto ca,</i></a><br>
<a><i>dussīlā mohapārutā;</i></a><br>
<a><i>Anubhonti sakaṃ kammaṃ,</i></a><br>
<a><i>pubbe dukkaṭamattano.</i></a></p>
<p><a data-ref="sc58, ms23J_569, msdiv126"><i>Yā ca bhariyā dhanakkītā,</i></a><br>
<a><i>sāmikaṃ atimaññati;</i></a><br>
<a><i>Sassuṃ vā sasuraṃ vāpi,</i></a><br>
<a data-var="nanandaraṃ → nanandanaṃ (sya1ed, sya2ed, mr)"><i>jeṭṭhaṃ vāpi nanandaraṃ.</i></a></p>
<p><a data-ref="sc59, pts-vp-pli5.270, ms23J_570, msdiv127"><i>Tassā vaṅkena jivhaggaṃ,</i></a><br>
<a><i>nibbahanti sabandhanaṃ;</i></a><br>
<a><i>Sa byāmamattaṃ kiminaṃ,</i></a><br>
<a data-var="attani → attano (bj, sya1ed, sya2ed)"><i>jivhaṃ passati attani;</i></a><br>
<a><i>Viññāpetuṃ na sakkoti,</i></a><br>
<a><i>tāpane pecca paccati.</i></a></p>
<p><a data-ref="sc60, ms23J_571, msdiv128"><i>Orabbhikā sūkarikā,</i></a><br>
<a><i>macchikā migabandhakā;</i></a><br>
<a><i>Corā goghātakā luddā,</i></a><br>
<a><i>avaṇṇe vaṇṇakārakā.</i></a></p>
<p><a data-ref="sc61, ms23J_572, msdiv129"><i>Sattīhi lohakūṭehi,</i></a><br>
<a><i>nettiṃsehi usūhi ca;</i></a><br>
<a><i>Haññamānā khāranadiṃ,</i></a><br>
<a data-var="papatanti → sampatanti (mr)"><i>papatanti avaṃsirā.</i></a></p>
<p><a data-ref="sc62, ms23J_573, msdiv130"><i>Sāyaṃ pāto kūṭakārī,</i></a><br>
<a><i>ayokūṭehi haññati;</i></a><br>
<a><i>Tato vantaṃ durattānaṃ,</i></a><br>
<a data-var="bhuñjare → bhuñjate (bj, sya1ed, sya2ed, pts-vp-pli1)"><i>paresaṃ bhuñjare sadā.</i></a></p>
<p><a data-var="bheraṇḍakā → bhedaṇḍakā (mr)" data-ref="sc63, ms23J_574, msdiv131"><i>Dhaṅkā bheraṇḍakā gijjhā,</i></a><br>
<a><i>kākoḷā ca ayomukhā;</i></a><br>
<a><i>Vipphandamānaṃ khādanti,</i></a><br>
<a data-var="kibbisakārakaṃ → kibbisakārinaṃ (pts-vp-pli1)"><i>naraṃ kibbisakārakaṃ.</i></a></p>
<p><a data-ref="sc64, ms23J_575, msdiv132"><i>Ye migena migaṃ hanti,</i></a><br>
<a><i>pakkhiṃ vā pana pakkhinā;</i></a><br>
<a><i>Asanto rajasā channā,</i></a><br>
<a data-var="gantā → gantvā (sya1ed, sya2ed); gatā (mr) | nirayussadaṃ → nirayaṃ adho (pts-vp-pli1)"><i>gantā te nirayussadaṃ.</i></a></p>
<p><a data-var="Santo ca → santova (sya1ed, sya2ed)" data-ref="sc65, pts-vp-pli5.276, ms23J_576, msdiv133"><i>Santo ca uddhaṃ gacchanti,</i></a><br>
<a><i>suciṇṇenidha kammunā;</i></a><br>
<a><i>Suciṇṇassa phalaṃ passa,</i></a><br>
<a data-var="saindā → sahindā (bj); sindā (sya1ed, sya2ed); sainda (pts-vp-pli1)"><i>saindā devā sabrahmakā.</i></a></p>
<p><a data-ref="sc66, ms23J_577, msdiv134"><i>Taṃ taṃ brūmi mahārāja,</i></a><br>
<a><i>Dhammaṃ raṭṭhapatī cara;</i></a><br>
<a data-var="Tathā → tathā tathā (bj, sya1ed, sya2ed, pts-vp-pli1)"><i>Tathā rāja carāhi dhammaṃ,</i></a><br>
<a><i>Yathā taṃ suciṇṇaṃ nānutappeyya pacchā”ti. (3535)</i></a></p>
</blockquote>
<p class="endsutta"><a data-ref="sc67, ms23J_578"><i>Saṅkiccajātakaṃ dutiyaṃ.</i></a></p>
<p class="endsection"><a data-ref="sc68, ms23J_579"><i>Saṭṭhinipātaṃ niṭṭhitaṃ.</i></a></p>
<p class="uddana-intro"><a data-ref="sc69, ms23J_580"><i>Tassuddānaṃ</i></a></p>
<blockquote class="uddanagatha">
<p><a data-ref="sc70, ms23J_581"><i>Atha saṭṭhinipātamhi,</i></a><br>
<a><i>Suṇātha mama bhāsitaṃ;</i></a><br>
<a><i>Jātakasavhayano pavaro,</i></a><br>
<a><i>Soṇakaarindamasavhayano;</i></a><br>
<a><i>Tathā vuttarathesabhakiccavaroti.</i></a></p>
</blockquote>
</article>
</section>
</div>
</body>
</html>
