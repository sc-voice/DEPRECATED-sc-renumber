<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja450">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>12. Bilārakosiyajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.64, ms22J_2044, msdiv125"><i>“Apacantāpi dicchanti,</i></a><br>
<a><i>santo laddhāna bhojanaṃ;</i></a><br>
<a><i>Kimeva tvaṃ pacamāno,</i></a><br>
<a><i>yaṃ na dajjā na taṃ samaṃ.</i></a></p>
<p><a data-ref="sc2, ms22J_2045, msdiv126"><i>Maccherā ca pamādā ca,</i></a><br>
<a><i>evaṃ dānaṃ na diyyati;</i></a><br>
<a><i>Puññaṃ ākaṅkhamānena,</i></a><br>
<a><i>deyyaṃ hoti vijānatā.</i></a></p>
<p><a data-ref="sc3, ms22J_2046, msdiv127"><i>Yasseva bhīto na dadāti maccharī,</i></a><br>
<a><i>Tadevādadato bhayaṃ;</i></a><br>
<a><i>Jighacchā ca pipāsā ca,</i></a><br>
<a><i>Yassa bhāyati maccharī;</i></a><br>
<a><i>Tameva bālaṃ phusati,</i></a><br>
<a><i>Asmiṃ loke paramhi ca.</i></a></p>
<p><a data-ref="sc4, ms22J_2047, msdiv128"><i>Tasmā vineyya maccheraṃ,</i></a><br>
<a><i>dajjā dānaṃ malābhibhū;</i></a><br>
<a><i>Puññāni paralokasmiṃ,</i></a><br>
<a><i>patiṭṭhā honti pāṇinaṃ”.</i></a></p>
<p><a data-ref="sc5, pts-vp-pli4.65, ms22J_2048, msdiv129"><i>“Duddadaṃ dadamānānaṃ,</i></a><br>
<a><i>dukkaraṃ kamma kubbataṃ;</i></a><br>
<a><i>Asanto nānukubbanti,</i></a><br>
<a><i>sataṃ dhammo durannayo.</i></a></p>
<p><a data-var="asataṃ → asatañca (bj, sya1ed, sya2ed, pts-vp-pli1)" data-ref="sc6, ms22J_2049, msdiv130"><i>Tasmā satañca asataṃ,</i></a><br>
<a><i>nānā hoti ito gati;</i></a><br>
<a><i>Asanto nirayaṃ yanti,</i></a><br>
<a><i>santo saggaparāyaṇā”.</i></a></p>
<p><a data-var="Appasmeke → appampeke (sya1ed, sya2ed)" data-ref="sc7, ms22J_2050, msdiv131"><i>“Appasmeke pavecchanti,</i></a><br>
<a><i>bahuneke na dicchare;</i></a><br>
<a><i>Appasmā dakkhiṇā dinnā,</i></a><br>
<a><i>sahassena samaṃ mitā”.</i></a></p>
<p><a data-ref="sc8, pts-vp-pli4.66, ms22J_2051, msdiv132"><i>“Dhammaṃ care yopi samuñchakaṃ care,</i></a><br>
<a data-var="dadamappakasmiṃ → dadaṃ appakasmipi (pts-vp-pli1)"><i>Dārañca posaṃ dadamappakasmiṃ;</i></a><br>
<a><i>Sataṃ sahassānaṃ sahassayāginaṃ,</i></a><br>
<a><i>Kalampi nāgghanti tathāvidhassa te”.</i></a></p>
<p><a data-var="mahagghato → mahaggato (^sn1.32#1 [32. Maccharisutta])" data-ref="sc9, ms22J_2052, msdiv133"><i>“Kenesa yañño vipulo mahagghato,</i></a><br>
<a><i>Samena dinnassa na agghameti;</i></a><br>
<a data-var="sataṃ sahassānaṃ → kathaṃ sahassānaṃ (bj, sya1ed, sya2ed, pts-vp-pli1)"><i>Kathaṃ sataṃ sahassānaṃ sahassayāginaṃ,</i></a><br>
<a><i>Kalampi nāgghanti tathāvidhassa te”.</i></a></p>
<p><a data-ref="sc10, pts-vp-pli4.67, ms22J_2053, msdiv134"><i>“Dadanti heke visame niviṭṭhā,</i></a><br>
<a data-var="Chetvā → jhatvā (bj, pts-vp-pli1); ghatvā (sya1ed, sya2ed)"><i>Chetvā vadhitvā atha socayitvā;</i></a><br>
<a><i>Sā dakkhiṇā assumukhā sadaṇḍā,</i></a><br>
<a><i>Samena dinnassa na agghameti;</i></a><br>
<a data-var="sataṃ sahassānaṃ → evaṃ sahassānaṃ (bj, sya1ed, sya2ed, pts-vp-pli1)"><i>Evaṃ sataṃ sahassānaṃ sahassayāginaṃ,</i></a><br>
<a><i>Kalampi nāgghanti tathāvidhassa te”ti.</i></a></p>
</blockquote>
<p class="endsutta"><a data-var="Bilārakosiyajātakaṃ → biḷārakosiyajātakaṃ (bj); biḷārikosiyajātakaṃ (pts-vp-pli1)" data-ref="sc11, ms22J_2054"><i>Bilārakosiyajātakaṃ dvādasamaṃ.</i></a></p>
</article>
</section>
</div>
</body>
</html>
