<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja425">
<article>
<div class="hgroup">
<p class="division"><a><i>Jātaka</i></a></p>
<p><a><i>Aṭṭhakanipāta</i></a></p>
<p><a><i>Kaccānivagga</i></a></p>
<h1><a><i>9. Aṭṭhānajātaka</i></a></h1>
</div>
<blockquote class="gatha">
<p><a data-ref="sc1, ms22J_1757, msdiv77"><i>“Gaṅgā kumudinī santā,</i></a><br>
<a><i>saṅkhavaṇṇā ca kokilā;</i></a><br>
<a><i>Jambu tālaphalaṃ dajjā,</i></a><br>
<a><i>atha nūna tadā siyā.</i></a></p>
<p><a data-ref="sc2, ms22J_1758, msdiv78"><i>Yadā kacchapalomānaṃ,</i></a><br>
<a><i>pāvāro tividho siyā;</i></a><br>
<a data-var="pāvuraṇaṃ → pāpuraṇaṃ (bj, sya1ed, sya2ed, pts-vp-pli1)"><i>Hemantikaṃ pāvuraṇaṃ,</i></a><br>
<a><i>atha nūna tadā siyā.</i></a></p>
<p><a data-var="makasapādānaṃ → … dāṭhānaṃ (bj, pts-vp-pli1)" data-ref="sc3, ms22J_1759, msdiv79"><i>Yadā makasapādānaṃ,</i></a><br>
<a><i>aṭṭālo sukato siyā;</i></a><br>
<a data-var="avikampī ca → appakampi ca (bj); appakampī ca (pts-vp-pli1)"><i>Daḷho ca avikampī ca,</i></a><br>
<a><i>atha nūna tadā siyā.</i></a></p>
<p><a data-ref="sc4, ms22J_1760, msdiv80"><i>Yadā sasavisāṇānaṃ,</i></a><br>
<a><i>nisseṇī sukatā siyā;</i></a><br>
<a><i>Saggassārohaṇatthāya,</i></a><br>
<a><i>atha nūna tadā siyā.</i></a></p>
<p><a data-ref="sc5, ms22J_1761, msdiv81"><i>Yadā nisseṇimāruyha,</i></a><br>
<a><i>candaṃ khādeyyu mūsikā;</i></a><br>
<a data-var="paripāteyyuṃ → paribāheyyuṃ (sya1ed, sya2ed)"><i>Rāhuñca paripāteyyuṃ,</i></a><br>
<a><i>atha nūna tadā siyā.</i></a></p>
<p><a data-ref="sc6, ms22J_1762, msdiv82"><i>Yadā surāghaṭaṃ pitvā,</i></a><br>
<a><i>makkhikā gaṇacāriṇī;</i></a><br>
<a><i>Aṅgāre vāsaṃ kappeyyuṃ,</i></a><br>
<a><i>atha nūna tadā siyā.</i></a></p>
<p><a data-ref="sc7, ms22J_1763, msdiv83"><i>Yadā bimboṭṭhasampanno,</i></a><br>
<a><i>gadrabho sumukho siyā;</i></a><br>
<a><i>Kusalo naccagītassa,</i></a><br>
<a><i>atha nūna tadā siyā.</i></a></p>
<p><a data-ref="sc8, ms22J_1764, msdiv84"><i>Yadā kākā ulūkā ca,</i></a><br>
<a><i>mantayeyyuṃ rahogatā;</i></a><br>
<a><i>Aññamaññaṃ pihayeyyuṃ,</i></a><br>
<a><i>atha nūna tadā siyā.</i></a></p>
<p><a data-var="muḷāla → pulasa (bj, pts-vp-pli1); mulāsa (sya1ed, sya2ed)" data-ref="sc9, pts-vp-pli3.478, ms22J_1765, msdiv85"><i>Yadā muḷāla pattānaṃ,</i></a><br>
<a><i>chattaṃ thirataraṃ siyā;</i></a><br>
<a><i>Vassassa paṭighātāya,</i></a><br>
<a><i>atha nūna tadā siyā.</i></a></p>
<p><a data-var="kulako → kuluṅko (bj, pts-vp-pli1); kuluko (sya1ed, sya2ed)" data-ref="sc10, ms22J_1766, msdiv86"><i>Yadā kulako sakuṇo,</i></a><br>
<a><i>pabbataṃ gandhamādanaṃ;</i></a><br>
<a><i>Tuṇḍenādāya gaccheyya,</i></a><br>
<a><i>atha nūna tadā siyā.</i></a></p>
<p><a data-ref="sc11, ms22J_1767, msdiv87"><i>Yadā sāmuddikaṃ nāvaṃ,</i></a><br>
<a data-var="savaṭākaraṃ → sapaṭākāraṃ (mr)"><i>sayantaṃ savaṭākaraṃ;</i></a><br>
<a><i>Ceṭo ādāya gaccheyya,</i></a><br>
<a><i>atha nūna tadā siyā”ti.</i></a></p>
</blockquote>
<p class="endsutta"><a data-ref="sc12, ms22J_1768"><i>Aṭṭhānajātakaṃ navamaṃ.</i></a></p>
</article>
</section>
</div>
</body>
</html>
