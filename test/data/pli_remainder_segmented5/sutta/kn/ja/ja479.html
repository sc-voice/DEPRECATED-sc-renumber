<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja479">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>6. Kāliṅgabodhijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.232, ms22J_2455, msdiv67"><i>Rājā kāliṅgo cakkavatti,</i></a><br>
<a data-var="pathavimanusāsaṃ → … manusāsi (sya1ed, sya2ed, mr)"><i>Dhammena pathavimanusāsaṃ;</i></a><br>
<a data-var="Agamā → agamāsi (sya1ed, sya2ed, mr)"><i>Agamā bodhisamīpaṃ,</i></a><br>
<a><i>Nāgena mahānubhāvena.</i></a></p>
<p><a data-ref="sc2, pts-vp-pli4.233, ms22J_2456, msdiv68"><i>Kāliṅgo bhāradvājo ca,</i></a><br>
<a><i>Rājānaṃ kāliṅgaṃ samaṇakolaññaṃ;</i></a><br>
<a data-var="pariggahetvā → pariṇetvā (pts-vp-pli1)"><i>Cakkaṃ vattayato pariggahetvā,</i></a><br>
<a><i>Pañjalī idamavoca.</i></a></p>
<p><a data-ref="sc3, ms22J_2457, msdiv69"><i>“Paccoroha mahārāja,</i></a><br>
<a data-var="samaṇuggato → samanugīto (bj, pts-vp-pli1); samaṇugīto (sya1ed, sya2ed)"><i>Bhūmibhāgo yathā samaṇuggato;</i></a><br>
<a><i>Idha anadhivarā buddhā,</i></a><br>
<a><i>Abhisambuddhā virocanti.</i></a></p>
<p><a data-ref="sc4, ms22J_2458, msdiv70"><i>Padakkhiṇato āvaṭṭā,</i></a><br>
<a><i>Tiṇalatā asmiṃ bhūmibhāgasmiṃ;</i></a><br>
<a data-var="Pathaviyā nābhiyaṃ → puthuviyā ayaṃ (bj); paṭhaviyā ayaṃ (sya1ed, sya2ed); puthaviyā'yaṃ (pts-vp-pli1)"><i>Pathaviyā nābhiyaṃ maṇḍo,</i></a><br>
<a data-var="sutaṃ mante mahārāja → sutaṃ mahārāja (bj, sya1ed, sya2ed, pts-vp-pli1)"><i>Iti no sutaṃ mante mahārāja.</i></a></p>
<p><a data-ref="sc5, ms22J_2459, msdiv71"><i>Sāgarapariyantāya,</i></a><br>
<a><i>Mediniyā sabbabhūtadharaṇiyā;</i></a><br>
<a><i>Pathaviyā ayaṃ maṇḍo,</i></a><br>
<a><i>Orohitvā namo karohi.</i></a></p>
<p><a data-ref="sc6, ms22J_2460, msdiv72"><i>Ye te bhavanti nāgā ca,</i></a><br>
<a><i>abhijātā ca kuñjarā;</i></a><br>
<a><i>Ettāvatā padesaṃ te,</i></a><br>
<a><i>nāgā neva mupayanti.</i></a></p>
<p><a data-var="Abhijāto nāgo → abhijāto te nāgo (bj, pts-vp-pli1)" data-ref="sc7, ms22J_2461, msdiv73"><i>Abhijāto nāgo kāmaṃ,</i></a><br>
<a><i>Pesehi kuñjaraṃ dantiṃ;</i></a><br>
<a data-var="padeso → padeso ca (sya1ed, sya2ed, mr)"><i>Ettāvatā padeso,</i></a><br>
<a data-var="Sakkā → na sakkā (sya1ed, sya2ed)"><i>Sakkā nāgena mupagantuṃ.</i></a></p>
<p><a data-ref="sc8, ms22J_2462, msdiv74"><i>Taṃ sutvā rājā kāliṅgo,</i></a><br>
<a><i>Veyyañjanikavaco nisāmetvā;</i></a><br>
<a><i>Sampesesi nāgaṃ ñassāma,</i></a><br>
<a data-var="yathimassidaṃ → yathā idaṃ (bj, sya1ed, sya2ed, pts-vp-pli1)"><i>Mayaṃ yathimassidaṃ vacanaṃ”.</i></a></p>
<p><a data-ref="sc9, ms22J_2463, msdiv75"><i>Sampesito ca raññā,</i></a><br>
<a><i>Nāgo koñcova abhinaditvāna;</i></a><br>
<a data-var="Paṭisakkitvā → paṭiosakkitvā (mr)"><i>Paṭisakkitvā nisīdi,</i></a><br>
<a><i>Garuṃva bhāraṃ asahamāno.</i></a></p>
<p><a data-ref="sc10, pts-vp-pli4.234, ms22J_2464, msdiv76"><i>Kāliṅgabhāradvājo,</i></a><br>
<a><i>Nāgaṃ khīṇāyukaṃ viditvāna;</i></a><br>
<a><i>Rājānaṃ kāliṅgaṃ,</i></a><br>
<a><i>Taramāno ajjhabhāsittha;</i></a><br>
<a><i>“Aññaṃ saṅkama nāgaṃ,</i></a><br>
<a><i>Nāgo khīṇāyuko mahārāja”.</i></a></p>
<p><a data-ref="sc11, ms22J_2465, msdiv77"><i>Taṃ sutvā kāliṅgo,</i></a><br>
<a><i>taramāno saṅkamī nāgaṃ;</i></a><br>
<a><i>Saṅkanteva raññe,</i></a><br>
<a data-var="pati → patito (mr)"><i>nāgo tattheva pati bhumyā;</i></a><br>
<a><i>Veyyañjanikavaco,</i></a><br>
<a><i>yathā tathā ahu nāgo.</i></a></p>
<p><a data-ref="sc12, ms22J_2466, msdiv78"><i>Kāliṅgo rājā kāliṅgaṃ,</i></a><br>
<a><i>brāhmaṇaṃ etadavoca;</i></a><br>
<a><i>“Tvameva asi sambuddho,</i></a><br>
<a><i>sabbaññū sabbadassāvī”.</i></a></p>
<p><a data-var="Taṃ → taṃ vacanaṃ (bj, pts-vp-pli1) | kāliṅgaṃ → kāliṅgo (bj, sya1ed, sya2ed); kaliṅga (pts-vp-pli1)" data-ref="sc13, ms22J_2467, msdiv79"><i>Taṃ anadhivāsento kāliṅgaṃ,</i></a><br>
<a><i>Brāhmaṇo idamavoca;</i></a><br>
<a><i>“Veyyañjanikā hi mayaṃ,</i></a><br>
<a><i>Buddhā sabbaññuno mahārāja.</i></a></p>
<p><a data-ref="sc14, ms22J_2468, msdiv80"><i>Sabbaññū sabbavidū ca,</i></a><br>
<a><i>Buddhā na lakkhaṇena jānanti;</i></a><br>
<a data-var="Āgamabalasā → āgamapurisā (pts-vp-pli1)"><i>Āgamabalasā hi mayaṃ,</i></a><br>
<a><i>Buddhā sabbaṃ pajānanti”.</i></a></p>
<p><a data-var="Mahayitvā sambodhiṃ → mahāyitvāna sambodhiṃ (bj, pts-vp-pli1); pahaṃsitvāna sambodhiṃ (sya1ed, sya2ed); mamāyitvāna taṃ bodhiṃ (mr)" data-ref="sc15, pts-vp-pli4.236, ms22J_2469, msdiv81"><i>Mahayitvā sambodhiṃ,</i></a><br>
<a><i>Nānāturiyehi vajjamānehi;</i></a><br>
<a data-var="Mālāvilepanaṃ abhiharitvā → mālāgandhavilepanaṃ āharitvā (bj, pts-vp-pli1)"><i>Mālāvilepanaṃ abhiharitvā,</i></a><br>
<a data-var="Atha rājā manupāyāsi → pākāraparikkhepaṃ kāresi (si); pākāraparikkhepaṃ kāresi. atha rājā pāyāsi (sya1ed, sya2ed, pts-vp-pli1ed)"><i>Atha rājā manupāyāsi.</i></a></p>
<p><a data-ref="sc16, ms22J_2470, msdiv82"><i>Saṭṭhi vāhasahassāni,</i></a><br>
<a><i>pupphānaṃ sannipātayi;</i></a><br>
<a><i>Pūjesi rājā kāliṅgo,</i></a><br>
<a data-var="bodhimaṇḍamanuttaranti → … varuttameti (bj)"><i>bodhimaṇḍamanuttaranti.</i></a></p>
</blockquote>
<p class="endsutta"><a data-ref="sc17, ms22J_2471"><i>Kāliṅgabodhijātakaṃ chaṭṭhaṃ.</i></a></p>
</article>
</section>
</div>
</body>
</html>
