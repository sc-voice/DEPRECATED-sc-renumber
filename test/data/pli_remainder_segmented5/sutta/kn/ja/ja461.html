<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja461">
<article>
<div class="hgroup">
<p class="division"><a><i>Jātaka</i></a></p>
<p><a><i>Ekādasakanipāta</i></a></p>
<p><a><i>Mātuposakavagga</i></a></p>
<h1><a><i>7. Dasarathajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.126, ms22J_2196, msdiv84"><i>“Etha lakkhaṇa sītā ca,</i></a><br>
<a><i>ubho otarathodakaṃ;</i></a><br>
<a><i>Evāyaṃ bharato āha,</i></a><br>
<a><i>‘rājā dasaratho mato’”.</i></a></p>
<p><a data-ref="sc2, ms22J_2197, msdiv85"><i>“Kena rāmappabhāvena,</i></a><br>
<a><i>socitabbaṃ na socasi;</i></a><br>
<a data-var="kālakataṃ → kālaṅkataṃ (mr)"><i>Pitaraṃ kālakataṃ sutvā,</i></a><br>
<a><i>na taṃ pasahate dukhaṃ”.</i></a></p>
<p><a data-ref="sc3, ms22J_2198, msdiv86"><i>“Yaṃ na sakkā nipāletuṃ,</i></a><br>
<a><i>posena lapataṃ bahuṃ;</i></a><br>
<a><i>Sa kissa viññū medhāvī,</i></a><br>
<a><i>attānamupatāpaye.</i></a></p>
<p><a data-var="hi vuddhā ca → ye vuddhā (bj); ye vuḍḍhā (sya1ed, sya2ed)" data-ref="sc4, pts-vp-pli4.127, ms22J_2199, msdiv87"><i>Daharā ca hi vuddhā ca,</i></a><br>
<a><i>ye bālā ye ca paṇḍitā;</i></a><br>
<a><i>Aḍḍhā ceva daliddā ca,</i></a><br>
<a><i>sabbe maccuparāyaṇā.</i></a></p>
<p><a data-ref="sc5, ms22J_2200, msdiv88"><i>Phalānamiva pakkānaṃ,</i></a><br>
<a><i>niccaṃ patanato bhayaṃ;</i></a><br>
<a><i>Evaṃ jātāna maccānaṃ,</i></a><br>
<a><i>nicca maraṇato bhayaṃ.</i></a></p>
<p><a data-ref="sc6, ms22J_2201, msdiv89"><i>Sāyameke na dissanti,</i></a><br>
<a><i>pāto diṭṭhā bahujjanā;</i></a><br>
<a><i>Pāto eke na dissanti,</i></a><br>
<a><i>sāyaṃ diṭṭhā bahujjanā.</i></a></p>
<p><a data-ref="sc7, ms22J_2202, msdiv90"><i>Paridevayamāno ce,</i></a><br>
<a><i>kiñcidatthaṃ udabbahe;</i></a><br>
<a><i>Sammūḷho hiṃsamattānaṃ,</i></a><br>
<a><i>kayirā taṃ vicakkhaṇo.</i></a></p>
<p><a data-ref="sc8, ms22J_2203, msdiv91"><i>Kiso vivaṇṇo bhavati,</i></a><br>
<a data-var="hiṃsamattānamattano → … mattanā (bj ^snp3.8#997 [Sallasutta])"><i>hiṃsamattānamattano;</i></a><br>
<a><i>Na tena petā pālenti,</i></a><br>
<a><i>niratthā paridevanā.</i></a></p>
<p><a data-ref="sc9, ms22J_2204, msdiv92"><i>Yathā saraṇamādittaṃ,</i></a><br>
<a data-var="parinibbaye → vārināva nibbāpaye (sya1ed, sya2ed, mr)"><i>vārinā parinibbaye;</i></a><br>
<a><i>Evampi dhīro sutavā,</i></a><br>
<a><i>medhāvī paṇḍito naro;</i></a><br>
<a><i>Khippamuppatitaṃ sokaṃ,</i></a><br>
<a><i>vāto tūlaṃva dhaṃsaye.</i></a></p>
<p><a data-var="ekova → ekova macco (bj, sya1ed, sya2ed, pts-vp-pli1)" data-ref="sc10, ms22J_2205, msdiv93"><i>Macco ekova acceti,</i></a><br>
<a><i>ekova jāyate kule;</i></a><br>
<a><i>Saṃyogaparamā tveva,</i></a><br>
<a><i>sambhogā sabbapāṇinaṃ.</i></a></p>
<p><a data-ref="sc11, ms22J_2206, msdiv94"><i>Tasmā hi dhīrassa bahussutassa,</i></a><br>
<a><i>Sampassato lokamimaṃ parañca;</i></a><br>
<a><i>Aññāya dhammaṃ hadayaṃ manañca,</i></a><br>
<a><i>Sokā mahantāpi na tāpayanti.</i></a></p>
<p><a data-ref="sc12, ms22J_2207, msdiv95"><i>Sohaṃ dassañca bhokkhañca,</i></a><br>
<a data-var="bharissāmi ca → bhariyāpi ca (sya1ed, sya2ed, mr)"><i>bharissāmi ca ñātake;</i></a><br>
<a><i>Sesañca pālayissāmi,</i></a><br>
<a data-var="kiccametaṃ → kiccamevaṃ (pts-vp-pli1)"><i>kiccametaṃ vijānato.</i></a></p>
<p><a data-ref="sc13, pts-vp-pli4.130, ms22J_2208, msdiv96"><i>Dasa vassasahassāni,</i></a><br>
<a><i>saṭṭhi vassasatāni ca;</i></a><br>
<a><i>Kambugīvo mahābāhu,</i></a><br>
<a><i>rāmo rajjamakārayī”ti.</i></a></p>
</blockquote>
<p class="endsutta"><a data-ref="sc14, ms22J_2209"><i>Dasarathajātakaṃ sattamaṃ.</i></a></p>
</article>
</section>
</div>
</body>
</html>
