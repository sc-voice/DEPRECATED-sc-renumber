<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja451">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>13. Cakkavākajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.70, ms22J_2055, msdiv135"><i>“Vaṇṇavā abhirūposi,</i></a><br>
<a><i>ghano sañjātarohito;</i></a><br>
<a><i>Cakkavāka surūposi,</i></a><br>
<a><i>vippasannamukhindriyo.</i></a></p>
<p><a data-ref="sc2, ms22J_2056, msdiv136"><i>Pāṭhīnaṃ pāvusaṃ macchaṃ,</i></a><br>
<a data-var="balajaṃ → valajaṃ (bj); vālajaṃ (pts-vp-pli1); balajjaṃ (sya1ed, sya2ed)"><i>balajaṃ muñjarohitaṃ;</i></a><br>
<a data-var="Gaṅgāya tīre nisinno → gaṅgātīre nisinnosi (sya1ed, sya2ed, mr); gaṅgātīresu nisinno (pts-vp-pli1)"><i>Gaṅgāya tīre nisinno,</i></a><br>
<a><i>evaṃ bhuñjasi bhojanaṃ”.</i></a></p>
<p><a data-var="vāhametaṃ → sabbatthapi" data-ref="sc3, pts-vp-pli4.71, ms22J_2057, msdiv137"><i>“Na vāhametaṃ bhuñjāmi,</i></a><br>
<a><i>Jaṅgalānodakāni vā;</i></a><br>
<a><i>Aññatra sevālapaṇakā,</i></a><br>
<a data-var="Etaṃ → aññaṃ (sya1ed, sya2ed)"><i>Etaṃ me samma bhojanaṃ”.</i></a></p>
<p><a data-ref="sc4, ms22J_2058, msdiv138"><i>“Na vāhametaṃ saddahāmi,</i></a><br>
<a><i>cakkavākassa bhojanaṃ;</i></a><br>
<a><i>Ahampi samma bhuñjāmi,</i></a><br>
<a><i>gāme loṇiyateliyaṃ.</i></a></p>
<p><a data-ref="sc5, ms22J_2059, msdiv139"><i>Manussesu kataṃ bhattaṃ,</i></a><br>
<a><i>suciṃ maṃsūpasecanaṃ;</i></a><br>
<a><i>Na ca me tādiso vaṇṇo,</i></a><br>
<a><i>cakkavāka yathā tuvaṃ”.</i></a></p>
<p><a data-ref="sc6, ms22J_2060, msdiv140"><i>“Sampassaṃ attani veraṃ,</i></a><br>
<a data-var="hiṃsayaṃ → hiṃsāya (sya1ed, sya2ed, pts-vp-pli1, mr)"><i>hiṃsayaṃ mānusiṃ pajaṃ;</i></a><br>
<a><i>Utrasto ghasasī bhīto,</i></a><br>
<a><i>tena vaṇṇo tavediso.</i></a></p>
<p><a data-ref="sc7, ms22J_2061, msdiv141"><i>Sabbalokaviruddhosi,</i></a><br>
<a><i>dhaṅka pāpena kammunā;</i></a><br>
<a><i>Laddho piṇḍo na pīṇeti,</i></a><br>
<a><i>tena vaṇṇo tavediso.</i></a></p>
<p><a data-var="Ahampi → ahañca (?)" data-ref="sc8, ms22J_2062, msdiv142"><i>Ahampi samma bhuñjāmi,</i></a><br>
<a><i>ahiṃsaṃ sabbapāṇinaṃ;</i></a><br>
<a><i>Appossukko nirāsaṅkī,</i></a><br>
<a><i>asoko akutobhayo.</i></a></p>
<p><a data-ref="sc9, ms22J_2063, msdiv143"><i>So karassu ānubhāvaṃ,</i></a><br>
<a><i>vītivattassu sīliyaṃ;</i></a><br>
<a><i>Ahiṃsāya cara loke,</i></a><br>
<a><i>piyo hohisi maṃmiva.</i></a></p>
<p><a data-ref="sc10, ms22J_2064, msdiv144"><i>Yo na hanti na ghāteti,</i></a><br>
<a><i>na jināti na jāpaye;</i></a><br>
<a><i>Mettaṃso sabbabhūtesu,</i></a><br>
<a><i>veraṃ tassa na kenacī”ti.</i></a></p>
</blockquote>
<p class="endsutta"><a data-ref="sc11, ms22J_2065"><i>Cakkavākajātakaṃ terasamaṃ.</i></a></p>
</article>
</section>
</div>
</body>
</html>
