<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja449">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>11. Maṭṭhakuṇḍalījātaka</i></a></h1>
</div>
<blockquote class="gatha">
<p><a data-var="maṭṭhakuṇḍalī → maṭṭakuṇḍalī (bj, pts-vp-pli1)" data-ref="sc1, pts-vp-pli4.60, ms22J_2033, msdiv115"><i>“Alaṅkato maṭṭhakuṇḍalī,</i></a><br>
<a data-var="Māladhārī → mālābhāri (bj); mālabhārī (pts-vp-pli1)"><i>Māladhārī haricandanussado;</i></a><br>
<a><i>Bāhā paggayha kandasi,</i></a><br>
<a><i>Vanamajjhe kiṃ dukkhito tuvaṃ”.</i></a></p>
<p><a data-ref="sc2, ms22J_2034, msdiv116"><i>“Sovaṇṇamayo pabhassaro,</i></a><br>
<a><i>Uppanno rathapañjaro mama;</i></a><br>
<a><i>Tassa cakkayugaṃ na vindāmi,</i></a><br>
<a><i>Tena dukkhena jahāmi jīvitaṃ”.</i></a></p>
<p><a data-ref="sc3, ms22J_2035, msdiv117"><i>“Sovaṇṇamayaṃ maṇīmayaṃ,</i></a><br>
<a data-var="Lohamayaṃ → Lohitakamayaṃ (vv83:3.2, pv17:3.2)"><i>Lohamayaṃ atha rūpiyāmayaṃ;</i></a><br>
<a data-var="Pāvada rathaṃ karissāmi te → ācikkha me bhaddamāṇava (vv83:3.3, pv17:3.3) | karissāmi → kārayāmi (bj, pts-vp-pli1)"><i>Pāvada rathaṃ karissāmi te,</i></a><br>
<a><i>Cakkayugaṃ paṭipādayāmi taṃ”.</i></a></p>
<p><a data-var="So → atha (sya1ed, sya2ed)" data-ref="sc4, pts-vp-pli4.61, ms22J_2036, msdiv118"><i>“So māṇavo tassa pāvadi,</i></a><br>
<a data-var="Candasūriyā → candimasuriyā (sya1ed, sya2ed); candasuriyā (pts-vp-pli1) | bhātaro → dissare (^vv83#4 [Maṭṭhakuṇḍalīvimānavatthu])"><i>Candasūriyā ubhayettha bhātaro;</i></a><br>
<a><i>Sovaṇṇamayo ratho mama,</i></a><br>
<a><i>Tena cakkayugena sobhati”.</i></a></p>
<p><a data-ref="sc5, ms22J_2037, msdiv119"><i>“Bālo kho tvaṃsi māṇava,</i></a><br>
<a><i>Yo tvaṃ patthayase apatthiyaṃ;</i></a><br>
<a><i>Maññāmi tuvaṃ marissasi,</i></a><br>
<a><i>Na hi tvaṃ lacchasi candasūriye”.</i></a></p>
<p><a data-ref="sc6, ms22J_2038, msdiv120"><i>“Gamanāgamanampi dissati,</i></a><br>
<a><i>Vaṇṇadhātu ubhayettha vīthiyo;</i></a><br>
<a><i>Peto pana neva dissati,</i></a><br>
<a data-var="kho → ko nidha (^vv83#6 [Maṭṭhakuṇḍalīvimānavatthu])"><i>Ko nu kho kandataṃ bālyataro”.</i></a></p>
<p><a data-ref="sc7, ms22J_2039, msdiv121"><i>“Saccaṃ kho vadesi māṇava,</i></a><br>
<a><i>Ahameva kandataṃ bālyataro;</i></a><br>
<a><i>Candaṃ viya dārako rudaṃ,</i></a><br>
<a><i>Petaṃ kālakatābhipatthaye.</i></a></p>
<p><a data-ref="sc8, ms22J_2040, msdiv122"><i>Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-var="Abbahī → abbuhi (sya1ed, sya2ed); abbahi (pts-vp-pli1); abbhūḷhaṃ (mr)" data-ref="sc9, pts-vp-pli4.62, ms22J_2041, msdiv123"><i>Abbahī vata me sallaṃ,</i></a><br>
<a data-var="yamāsi hadayassitaṃ → sokaṃ hadayanissitaṃ (^vv83#9 [Maṭṭhakuṇḍalīvimānavatthu])"><i>yamāsi hadayassitaṃ;</i></a><br>
<a><i>Yo me sokaparetassa,</i></a><br>
<a><i>puttasokaṃ apānudi.</i></a></p>
<p><a data-ref="sc10, ms22J_2042, msdiv124"><i>Sohaṃ abbūḷhasallosmi,</i></a><br>
<a><i>vītasoko anāvilo;</i></a><br>
<a><i>Na socāmi na rodāmi,</i></a><br>
<a><i>tava sutvāna māṇavā”ti.</i></a></p>
</blockquote>
<p class="endsutta"><a data-var="Maṭṭhakuṇḍalījātakaṃ → maṭṭhakuṇḍalijātakaṃ (sya1ed, sya2ed); maṭṭakuṇḍalijātakaṃ (pts-vp-pli1)" data-ref="sc11, ms22J_2043"><i>Maṭṭhakuṇḍalījātakaṃ ekādasamaṃ.</i></a></p>
</article>
</section>
</div>
</body>
</html>
