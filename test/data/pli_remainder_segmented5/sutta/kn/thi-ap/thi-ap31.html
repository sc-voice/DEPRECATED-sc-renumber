<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap31">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a data-var="1 Yasavatīpamukhaaṭṭhārasabhikkhunīsahassaapadāna → yasavatīpamukhabhikkhunīnaṃ apadānaṃ (bj); aṭṭhārasasahassakhattiyakaññātherīnamapadānaṃ (sya1ed, sya2ed); yasavatīpamukhāni khattiyakaññā bhikkhuniyo aṭṭhārasa sahassāni apadānaṃ (pts-vp-pli1)"><i>1 Yasavatīpamukhaaṭṭhārasabhikkhunīsahassaapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.597, ms20Ap2_1205, msdiv1"><i>“Bhavā sabbe parikkhīṇā,</i></a><br>
<a><i>bhavā santi vimocitā;</i></a><br>
<a><i>Sabbāsavā ca no natthi,</i></a><br>
<a><i>ārocema mahāmune.</i></a></p>
<p><a data-var="Purimaṃ kusalaṃ kammaṃ → parikammañca kusalaṃ (sya1ed, sya2ed); purimaṃ kammaṃ kusalaṃ (pts-vp-pli1)" data-ref="sc2, ms20Ap2_1206, msdiv2"><i>Purimaṃ kusalaṃ kammaṃ,</i></a><br>
<a><i>yaṃ kiñci sādhupatthitaṃ;</i></a><br>
<a><i>Paribhogamayaṃ dinnaṃ,</i></a><br>
<a><i>tuyhatthāya mahāmune.</i></a></p>
<p><a data-ref="sc3, ms20Ap2_1207, msdiv3"><i>Buddhapaccekabuddhānaṃ,</i></a><br>
<a data-var="sāvakānañca patthitaṃ → buddhānaṃ sāvakānañca (bj, mr)"><i>sāvakānañca patthitaṃ;</i></a><br>
<a><i>Paribhogamayaṃ dinnaṃ,</i></a><br>
<a><i>tuyhatthāya mahāmune.</i></a></p>
<p><a data-ref="sc4, ms20Ap2_1208, msdiv4"><i>Uccanīcamayaṃ kammaṃ,</i></a><br>
<a><i>bhikkhūnaṃ sādhupatthitaṃ;</i></a><br>
<a><i>Uccākulaparikammaṃ,</i></a><br>
<a data-var="katametaṃ mahāmune → katamhehi mahāmune (sya1ed, sya2ed, pts-vp-pli1)"><i>katametaṃ mahāmune.</i></a></p>
<p><a data-ref="sc5, ms20Ap2_1209, msdiv5"><i>Teneva sukkamūlena,</i></a><br>
<a><i>coditā kammasampadā;</i></a><br>
<a><i>Mānusikamatikkantā,</i></a><br>
<a><i>jāyiṃsu khattiye kule.</i></a></p>
<p><a data-ref="sc6, ms20Ap2_1210, msdiv6"><i>Uppatte ca kate kamme,</i></a><br>
<a><i>jātiyā vāpi ekato;</i></a><br>
<a><i>Pacchime ekato jātā,</i></a><br>
<a><i>khattiyā kulasambhavā.</i></a></p>
<p><a data-ref="sc7, ms20Ap2_1211, msdiv7"><i>Rūpavatī bhogavatī,</i></a><br>
<a><i>lābhasakkārapūjitā;</i></a><br>
<a><i>Antepure mahāvīra,</i></a><br>
<a><i>devānaṃ viya nandane.</i></a></p>
<p><a data-ref="sc8, ms20Ap2_1212, msdiv8"><i>Nibbinditvā agāramhā,</i></a><br>
<a><i>pabbajimhanagāriyaṃ;</i></a><br>
<a><i>Katipāhaṃ upādāya,</i></a><br>
<a><i>sabbā pattāmha nibbutiṃ.</i></a></p>
<p><a data-ref="sc9, ms20Ap2_1213, msdiv9"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Upanenti bahū amhe,</i></a><br>
<a><i>sadā sakkatapūjitā.</i></a></p>
<p><a data-ref="sc10, ms20Ap2_1214, msdiv10"><i>Kilesā jhāpitā amhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgīva bandhanaṃ chetvā,</i></a><br>
<a><i>viharāma anāsavā.</i></a></p>
<p><a data-ref="sc11, ms20Ap2_1215, msdiv11"><i>Svāgataṃ vata no āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc12, ms20Ap2_1216, msdiv12"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc13, ms20Ap2_1217"><i>Itthaṃ sudaṃ yasavatīpamukhāni khattiyakaññābhikkhuniyo aṭṭhārasasahassāni bhagavato sammukhā imā gāthāyo abhāsitthāti.</i></a></p>
<p class="endsutta"><a data-ref="sc14, ms20Ap2_1218"><i>Yasavatīpamukhaaṭṭhārasabhikkhunīsahassāpadānaṃ paṭhamaṃ.</i></a></p>
</article>
</section>
</div>
</body>
</html>
