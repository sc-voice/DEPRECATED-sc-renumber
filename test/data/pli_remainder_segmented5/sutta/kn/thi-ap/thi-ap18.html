<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap18">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Ekūposathikavagga</i></a></p>
<h1><a><i>8. Khemātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_460, msdiv289"><i>“Padumuttaro nāma jino,</i></a><br>
<a><i>sabbadhammesu cakkhumā;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_461, msdiv290"><i>Tadāhaṃ haṃsavatiyaṃ,</i></a><br>
<a data-var="ahuṃ → ahu (sya1ed, sya2ed)"><i>jātā seṭṭhikule ahuṃ;</i></a><br>
<a><i>Nānāratanapajjote,</i></a><br>
<a><i>mahāsukhasamappitā.</i></a></p>
<p><a data-ref="sc3, pts-vp-pli2.544, ms20Ap2_462, msdiv291"><i>Upetvā taṃ mahāvīraṃ,</i></a><br>
<a><i>assosiṃ dhammadesanaṃ;</i></a><br>
<a><i>Tato jātappasādāhaṃ,</i></a><br>
<a><i>upemi saraṇaṃ jinaṃ.</i></a></p>
<p><a data-ref="sc4, ms20Ap2_463, msdiv292"><i>Mātaraṃ pitarañcāhaṃ,</i></a><br>
<a><i>āyācitvā vināyakaṃ;</i></a><br>
<a><i>Nimantayitvā sattāhaṃ,</i></a><br>
<a><i>bhojayiṃ sahasāvakaṃ.</i></a></p>
<p><a data-ref="sc5, ms20Ap2_464, msdiv293"><i>Atikkante ca sattāhe,</i></a><br>
<a><i>mahāpaññānamuttamaṃ;</i></a><br>
<a><i>Bhikkhuniṃ etadaggamhi,</i></a><br>
<a><i>ṭhapesi narasārathi.</i></a></p>
<p><a data-ref="sc6, ms20Ap2_465, msdiv294"><i>Taṃ sutvā muditā hutvā,</i></a><br>
<a><i>puno tassa mahesino;</i></a><br>
<a><i>Kāraṃ katvāna taṃ ṭhānaṃ,</i></a><br>
<a><i>paṇipacca paṇīdahiṃ.</i></a></p>
<p><a data-var="mama jino → maṃ sa jino (bj, sya1ed, sya2ed, pts-vp-pli1)" data-ref="sc7, ms20Ap2_466, msdiv295"><i>Tato mama jino āha,</i></a><br>
<a><i>‘sijjhataṃ paṇidhī tava;</i></a><br>
<a><i>Sasaṃghe me kataṃ kāraṃ,</i></a><br>
<a><i>appameyyaphalaṃ tayā.</i></a></p>
<p><a data-ref="sc8, ms20Ap2_467, msdiv296"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc9, ms20Ap2_468, msdiv297"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a><i>Etadaggamanuppattā,</i></a><br>
<a><i>khemā nāma bhavissati’.</i></a></p>
<p><a data-ref="sc10, ms20Ap2_469, msdiv298"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsūpagā ahaṃ.</i></a></p>
<p><a data-ref="sc11, ms20Ap2_470, msdiv299"><i>Tato cutā yāmamagaṃ,</i></a><br>
<a><i>tatohaṃ tusitaṃ gatā;</i></a><br>
<a><i>Tato ca nimmānaratiṃ,</i></a><br>
<a><i>vasavattipuraṃ tato.</i></a></p>
<p><a data-ref="sc12, ms20Ap2_471, msdiv300"><i>Yattha yatthūpapajjāmi,</i></a><br>
<a><i>tassa kammassa vāhasā;</i></a><br>
<a><i>Tattha tattheva rājūnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc13, ms20Ap2_472, msdiv301"><i>Tato cutā manussatte,</i></a><br>
<a><i>rājūnaṃ cakkavattinaṃ;</i></a><br>
<a><i>Maṇḍalīnañca rājūnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc14, ms20Ap2_473, msdiv302"><i>Sampattiṃ anubhotvāna,</i></a><br>
<a><i>devesu manujesu ca;</i></a><br>
<a><i>Sabbattha sukhitā hutvā,</i></a><br>
<a><i>nekakappesu saṃsariṃ.</i></a></p>
<p><a data-var="Ekanavutito → ekanavute ito (bj, sya1ed, sya2ed, pts-vp-pli1)" data-ref="sc15, ms20Ap2_474, msdiv303"><i>Ekanavutito kappe,</i></a><br>
<a><i>vipassī lokanāyako;</i></a><br>
<a data-var="cārudassano → cārunayano (bj, pts-vp-pli1)"><i>Uppajji cārudassano,</i></a><br>
<a><i>sabbadhammavipassako.</i></a></p>
<p><a data-ref="sc16, pts-vp-pli2.545, ms20Ap2_475, msdiv304"><i>Tamahaṃ lokanāyakaṃ,</i></a><br>
<a><i>upetvā narasārathiṃ;</i></a><br>
<a><i>Dhammaṃ bhaṇitaṃ sutvāna,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc17, ms20Ap2_476, msdiv305"><i>Dasavassasahassāni,</i></a><br>
<a><i>tassa vīrassa sāsane;</i></a><br>
<a><i>Brahmacariyaṃ caritvāna,</i></a><br>
<a><i>yuttayogā bahussutā.</i></a></p>
<p><a data-ref="sc18, ms20Ap2_477, msdiv306"><i>Paccayākārakusalā,</i></a><br>
<a><i>catusaccavisāradā;</i></a><br>
<a><i>Nipuṇā cittakathikā,</i></a><br>
<a><i>satthusāsanakārikā.</i></a></p>
<p><a data-ref="sc19, ms20Ap2_478, msdiv307"><i>Tato cutāhaṃ tusitaṃ,</i></a><br>
<a><i>upapannā yasassinī;</i></a><br>
<a><i>Abhibhomi tahiṃ aññe,</i></a><br>
<a><i>brahmacārīphalenahaṃ.</i></a></p>
<p><a data-ref="sc20, ms20Ap2_479, msdiv308"><i>Yattha yatthūpapannāhaṃ,</i></a><br>
<a><i>mahābhogā mahaddhanā;</i></a><br>
<a data-var="rūpavatī → sīlavatī (csp1ed)"><i>Medhāvinī rūpavatī,</i></a><br>
<a><i>vinītaparisāpi ca.</i></a></p>
<p><a data-ref="sc21, ms20Ap2_480, msdiv309"><i>Bhavāmi tena kammena,</i></a><br>
<a><i>yogena jinasāsane;</i></a><br>
<a><i>Sabbā sampattiyo mayhaṃ,</i></a><br>
<a><i>sulabhā manaso piyā.</i></a></p>
<p><a data-ref="sc22, ms20Ap2_481, msdiv310"><i>Yopi me bhavate bhattā,</i></a><br>
<a><i>yattha yattha gatāyapi;</i></a><br>
<a><i>Vimāneti na maṃ koci,</i></a><br>
<a><i>paṭipattibalena me.</i></a></p>
<p><a data-ref="sc23, ms20Ap2_482, msdiv311"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Nāmena koṇāgamano,</i></a><br>
<a><i>uppajji vadataṃ varo.</i></a></p>
<p><a data-var="Tadā hi → tadāhaṃ (bj)" data-ref="sc24, ms20Ap2_483, msdiv312"><i>Tadā hi bārāṇasiyaṃ,</i></a><br>
<a data-var="susamiddhakulappajā → susamiddhi … (sya1ed, sya2ed)"><i>susamiddhakulappajā;</i></a><br>
<a><i>Dhanañjānī sumedhā ca,</i></a><br>
<a><i>ahampi ca tayo janā.</i></a></p>
<p><a data-ref="sc25, ms20Ap2_484, msdiv313"><i>Saṃghārāmamadāsimha,</i></a><br>
<a data-var="dānasahāyikā pure → neke sahassike mune (sya1ed, sya2ed); dānaṃ sahassikaṃ mune (pts-vp-pli1)"><i>dānasahāyikā pure;</i></a><br>
<a data-var="Saṃghassa ca vihārampi → sasaṅghassa vihāraṃ hi (sya1ed, sya2ed); sasaṅghassa vihāramhi (pts-vp-pli1)"><i>Saṃghassa ca vihārampi,</i></a><br>
<a data-var="kārikā → dāyikā (pts-vp-pli1)"><i>uddissa kārikā mayaṃ.</i></a></p>
<p><a data-ref="sc26, ms20Ap2_485, msdiv314"><i>Tato cutā mayaṃ sabbā,</i></a><br>
<a><i>tāvatiṃsūpagā ahuṃ;</i></a><br>
<a><i>Yasasā aggataṃ pattā,</i></a><br>
<a><i>manussesu tatheva ca.</i></a></p>
<p><a data-ref="sc27, ms20Ap2_486, msdiv315"><i>Imasmiṃyeva kappamhi,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc28, ms20Ap2_487, msdiv316"><i>Upaṭṭhāko mahesissa,</i></a><br>
<a><i>tadā āsi narissaro;</i></a><br>
<a><i>Kāsirājā kikī nāma,</i></a><br>
<a><i>bārāṇasipuruttame.</i></a></p>
<p><a data-ref="sc29, ms20Ap2_488, msdiv317"><i>Tassāsiṃ jeṭṭhikā dhītā,</i></a><br>
<a><i>samaṇī iti vissutā;</i></a><br>
<a><i>Dhammaṃ sutvā jinaggassa,</i></a><br>
<a><i>pabbajjaṃ samarocayiṃ.</i></a></p>
<p><a data-ref="sc30, pts-vp-pli2.546, ms20Ap2_489, msdiv318"><i>Anujāni na no tāto,</i></a><br>
<a><i>agāreva tadā mayaṃ;</i></a><br>
<a><i>Vīsavassasahassāni,</i></a><br>
<a><i>vicarimha atanditā.</i></a></p>
<p><a data-ref="sc31, ms20Ap2_490, msdiv319"><i>Komāribrahmacariyaṃ,</i></a><br>
<a><i>rājakaññā sukhedhitā;</i></a><br>
<a><i>Buddhopaṭṭhānaniratā,</i></a><br>
<a><i>muditā satta dhītaro.</i></a></p>
<p><a data-ref="sc32, ms20Ap2_491, msdiv320"><i>Samaṇī samaṇaguttā ca,</i></a><br>
<a><i>bhikkhunī bhikkhudāyikā;</i></a><br>
<a><i>Dhammā ceva sudhammā ca,</i></a><br>
<a><i>sattamī saṃghadāyikā.</i></a></p>
<p><a data-ref="sc33, ms20Ap2_492, msdiv321"><i>Ahaṃ uppalavaṇṇā ca,</i></a><br>
<a><i>paṭācārā ca kuṇḍalā;</i></a><br>
<a><i>Kisāgotamī dhammadinnā,</i></a><br>
<a><i>visākhā hoti sattamī.</i></a></p>
<p><a data-ref="sc34, ms20Ap2_493, msdiv322"><i>Kadāci so narādicco,</i></a><br>
<a><i>dhammaṃ desesi abbhutaṃ;</i></a><br>
<a><i>Mahānidānasuttantaṃ,</i></a><br>
<a><i>sutvā taṃ pariyāpuṇiṃ.</i></a></p>
<p><a data-ref="sc35, ms20Ap2_494, msdiv323"><i>Tehi kammehi sukatehi,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc36, ms20Ap2_495, msdiv324"><i>Pacchime ca bhave dāni,</i></a><br>
<a><i>sākalāya puruttame;</i></a><br>
<a><i>Rañño maddassa dhītāmhi,</i></a><br>
<a><i>manāpā dayitā piyā.</i></a></p>
<p><a data-ref="sc37, ms20Ap2_496, msdiv325"><i>Saha me jātamattamhi,</i></a><br>
<a><i>khemaṃ tamhi pure ahu;</i></a><br>
<a><i>Tato khemāti nāmaṃ me,</i></a><br>
<a><i>guṇato upapajjatha.</i></a></p>
<p><a data-ref="sc38, ms20Ap2_497, msdiv326"><i>Yadāhaṃ yobbanaṃ pattā,</i></a><br>
<a data-var="rūpalāvaññabhūsitā → rūpavaṇṇavibhūsitā (sya1ed, sya2ed); rūpavantāvibhūsitā (pts-vp-pli1); rūpavilāsabhūsitā (mr)"><i>rūpalāvaññabhūsitā;</i></a><br>
<a><i>Tadā adāsi maṃ tāto,</i></a><br>
<a><i>bimbisārassa rājino.</i></a></p>
<p><a data-ref="sc39, ms20Ap2_498, msdiv327"><i>Tassāhaṃ suppiyā āsiṃ,</i></a><br>
<a><i>rūpake lāyane ratā;</i></a><br>
<a><i>Rūpānaṃ dosavādīti,</i></a><br>
<a><i>na upesiṃ mahādayaṃ.</i></a></p>
<p><a data-ref="sc40, ms20Ap2_499, msdiv328"><i>Bimbisāro tadā rājā,</i></a><br>
<a><i>mamānuggahabuddhiyā;</i></a><br>
<a><i>Vaṇṇayitvā veḷuvanaṃ,</i></a><br>
<a><i>gāyake gāpayī mamaṃ.</i></a></p>
<p><a data-ref="sc41, ms20Ap2_500, msdiv329"><i>Rammaṃ veḷuvanaṃ yena,</i></a><br>
<a><i>na diṭṭhaṃ sugatālayaṃ;</i></a><br>
<a><i>Na tena nandanaṃ diṭṭhaṃ,</i></a><br>
<a><i>iti maññāmase mayaṃ.</i></a></p>
<p><a data-ref="sc42, ms20Ap2_501, msdiv330"><i>Yena veḷuvanaṃ diṭṭhaṃ,</i></a><br>
<a><i>naranandananandanaṃ;</i></a><br>
<a><i>Sudiṭṭhaṃ nandanaṃ tena,</i></a><br>
<a><i>amarindasunandanaṃ.</i></a></p>
<p><a data-ref="sc43, pts-vp-pli2.547, ms20Ap2_502, msdiv331"><i>Vihāya nandanaṃ devā,</i></a><br>
<a data-var="mahītalaṃ → mahītale (sya1ed, sya2ed, pts-vp-pli1)"><i>otaritvā mahītalaṃ;</i></a><br>
<a><i>Rammaṃ veḷuvanaṃ disvā,</i></a><br>
<a><i>na tappanti suvimhitā.</i></a></p>
<p><a data-ref="sc44, ms20Ap2_503, msdiv332"><i>Rājapuññena nibbattaṃ,</i></a><br>
<a><i>buddhapuññena bhūsitaṃ;</i></a><br>
<a><i>Ko vattā tassa nissesaṃ,</i></a><br>
<a><i>vanassa guṇasañcayaṃ.</i></a></p>
<p><a data-ref="sc45, ms20Ap2_504, msdiv333"><i>Taṃ sutvā vanasamiddhaṃ,</i></a><br>
<a><i>mama sotamanoharaṃ;</i></a><br>
<a><i>Daṭṭhukāmā tamuyyānaṃ,</i></a><br>
<a><i>rañño ārocayiṃ tadā.</i></a></p>
<p><a data-ref="sc46, ms20Ap2_505, msdiv334"><i>Mahatā parivārena,</i></a><br>
<a data-var="tadā ca so → tadā maṃ so (sya1ed, sya2ed, pts-vp-pli1)"><i>tadā ca so mahīpati;</i></a><br>
<a data-var="Maṃ pesesi → sampesesi (sya1ed, sya2ed); sampāpesi (pts-vp-pli1)"><i>Maṃ pesesi tamuyyānaṃ,</i></a><br>
<a><i>dassanāya samussukaṃ.</i></a></p>
<p><a data-ref="sc47, ms20Ap2_506, msdiv335"><i>‘Gaccha passa mahābhoge,</i></a><br>
<a><i>vanaṃ nettarasāyanaṃ;</i></a><br>
<a><i>Yaṃ sadā bhāti siriyā,</i></a><br>
<a><i>sugatābhānurañjitaṃ’.</i></a></p>
<p><a data-ref="sc48, ms20Ap2_507, msdiv336"><i>‘Yadā ca piṇḍāya muni,</i></a><br>
<a><i>giribbajapuruttamaṃ;</i></a><br>
<a><i>Paviṭṭhohaṃ tadāyeva,</i></a><br>
<a><i>vanaṃ daṭṭhumupāgamiṃ’.</i></a></p>
<p><a data-ref="sc49, ms20Ap2_508, msdiv337"><i>Tadā taṃ phullavipinaṃ,</i></a><br>
<a><i>nānābhamarakūjitaṃ;</i></a><br>
<a><i>Kokilāgītasahitaṃ,</i></a><br>
<a><i>mayūragaṇanaccitaṃ.</i></a></p>
<p><a data-ref="sc50, ms20Ap2_509, msdiv338"><i>Appasaddamanākiṇṇaṃ,</i></a><br>
<a><i>nānācaṅkamabhūsitaṃ;</i></a><br>
<a><i>Kuṭimaṇḍapasaṃkiṇṇaṃ,</i></a><br>
<a><i>yogīvaravirājitaṃ.</i></a></p>
<p><a data-ref="sc51, ms20Ap2_510, msdiv339"><i>Vicarantī amaññissaṃ,</i></a><br>
<a><i>‘saphalaṃ nayanaṃ mama’;</i></a><br>
<a><i>Tatthāpi taruṇaṃ bhikkhuṃ,</i></a><br>
<a><i>yuttaṃ disvā vicintayiṃ.</i></a></p>
<p><a data-var="vipine → īdise'pi vane (bj); īdise pavane (pts-vp-pli1)" data-ref="sc52, ms20Ap2_511, msdiv340"><i>‘Īdise vipine ramme,</i></a><br>
<a><i>ṭhitoyaṃ navayobbane;</i></a><br>
<a><i>Vasantamiva kantena,</i></a><br>
<a><i>rūpena ca samanvito.</i></a></p>
<p><a data-ref="sc53, ms20Ap2_512, msdiv341"><i>Nisinno rukkhamūlamhi,</i></a><br>
<a><i>muṇḍo saṅghāṭipāruto;</i></a><br>
<a><i>Jhāyate vatayaṃ bhikkhu,</i></a><br>
<a><i>hitvā visayajaṃ ratiṃ.</i></a></p>
<p><a data-ref="sc54, ms20Ap2_513, msdiv342"><i>Nanu nāma gahaṭṭhena,</i></a><br>
<a><i>kāmaṃ bhutvā yathāsukhaṃ;</i></a><br>
<a><i>Pacchā jiṇṇena dhammoyaṃ,</i></a><br>
<a><i>caritabbo subhaddako’.</i></a></p>
<p><a data-ref="sc55, pts-vp-pli2.548, ms20Ap2_514, msdiv343"><i>‘Suññakan’ti viditvāna,</i></a><br>
<a><i>‘gandhagehaṃ jinālayaṃ’;</i></a><br>
<a><i>Upetvā jinamaddakkhaṃ,</i></a><br>
<a><i>udayantaṃva bhākaraṃ.</i></a></p>
<p><a data-ref="sc56, ms20Ap2_515, msdiv344"><i>Ekakaṃ sukhamāsīnaṃ,</i></a><br>
<a><i>bījamānaṃ varitthiyā;</i></a><br>
<a><i>Disvānevaṃ vicintesiṃ,</i></a><br>
<a><i>‘nāyaṃ lūkho narāsabho.</i></a></p>
<p><a data-ref="sc57, ms20Ap2_516, msdiv345"><i>Sā kaññā kanakābhāsā,</i></a><br>
<a><i>padumānanalocanā;</i></a><br>
<a><i>Bimboṭṭhī kundadasanā,</i></a><br>
<a><i>manonettarasāyanā.</i></a></p>
<p><a data-var="Hemadolābhasavanā → hemadolā suvadīnā (sya1ed, sya2ed); hemadolā va savanā (pts-vp-pli1)" data-ref="sc58, ms20Ap2_517, msdiv346"><i>Hemadolābhasavanā,</i></a><br>
<a data-var="kalikākārasutthanī → kalasākārasutthanī (bj, pts-vp-pli1); kamalākārasutthanī (sya1ed, sya2ed)"><i>kalikākārasutthanī;</i></a><br>
<a data-var="Vedimajjhāva sussoṇī → tanumajjhā va sussoṇī (bj); vedimajjhā varasoṇī (sya1ed, sya2ed); vedimajjhā varassoṇī (pts-vp-pli1)"><i>Vedimajjhāva sussoṇī,</i></a><br>
<a><i>rambhoru cārubhūsanā.</i></a></p>
<p><a data-ref="sc59, ms20Ap2_518, msdiv347"><i>Rattaṃsakupasambyānā,</i></a><br>
<a><i>nīlamaṭṭhanivāsanā;</i></a><br>
<a><i>Atappaneyyarūpena,</i></a><br>
<a data-var="hāsabhāvasamanvitā → hāvabhāvasamanvitā (bj); sabbābharaṇamaṇḍitā (sya1ed, sya2ed)"><i>hāsabhāvasamanvitā’.</i></a></p>
<p><a data-ref="sc60, ms20Ap2_519, msdiv348"><i>Disvā tamevaṃ cintesiṃ,</i></a><br>
<a><i>‘ahoyamabhirūpinī;</i></a><br>
<a><i>Na mayānena nettena,</i></a><br>
<a><i>diṭṭhapubbā kudācanaṃ’.</i></a></p>
<p><a data-ref="sc61, ms20Ap2_520, msdiv349"><i>Tato jarābhibhūtā sā,</i></a><br>
<a><i>vivaṇṇā vikatānanā;</i></a><br>
<a><i>Bhinnadantā setasirā,</i></a><br>
<a><i>salālā vadanāsuci.</i></a></p>
<p><a data-ref="sc62, ms20Ap2_521, msdiv350"><i>Saṃkhittakaṇṇā setakkhī,</i></a><br>
<a><i>lambāsubhapayodharā;</i></a><br>
<a><i>Valivitatasabbaṅgī,</i></a><br>
<a><i>sirāvitatadehinī.</i></a></p>
<p><a data-ref="sc63, ms20Ap2_522, msdiv351"><i>Nataṅgā daṇḍadutiyā,</i></a><br>
<a data-var="upphāsulikatā → uppaṇḍupaṇḍukā (bj); upaṇḍupaṇḍukā (sya1ed, sya2ed); uppāsuḷikatā (pts-vp-pli1)"><i>upphāsulikatā kisā;</i></a><br>
<a><i>Pavedhamānā patitā,</i></a><br>
<a><i>nissasantī muhuṃ muhuṃ.</i></a></p>
<p><a data-ref="sc64, ms20Ap2_523, msdiv352"><i>Tato me āsi saṃvego,</i></a><br>
<a><i>abbhuto lomahaṃsano;</i></a><br>
<a><i>‘Dhiratthu rūpaṃ asuciṃ,</i></a><br>
<a><i>ramante yattha bālisā’.</i></a></p>
<p><a data-ref="sc65, ms20Ap2_524, msdiv353"><i>Tadā mahākāruṇiko,</i></a><br>
<a><i>disvā saṃviggamānasaṃ;</i></a><br>
<a><i>Udaggacitto sugato,</i></a><br>
<a><i>imā gāthā abhāsatha.</i></a></p>
<p><a data-ref="sc66, pts-vp-pli2.549, ms20Ap2_525, msdiv354"><i>‘Āturaṃ asuciṃ pūtiṃ,</i></a><br>
<a><i>passa kheme samussayaṃ;</i></a><br>
<a><i>Uggharantaṃ paggharantaṃ,</i></a><br>
<a><i>bālānaṃ abhinanditaṃ.</i></a></p>
<p><a data-ref="sc67, ms20Ap2_526, msdiv355"><i>Asubhāya cittaṃ bhāvehi,</i></a><br>
<a><i>ekaggaṃ susamāhitaṃ;</i></a><br>
<a><i>Sati kāyagatā tyatthu,</i></a><br>
<a><i>nibbidā bahulā bhava.</i></a></p>
<p><a data-ref="sc68, ms20Ap2_527, msdiv356"><i>Yathā idaṃ tathā etaṃ,</i></a><br>
<a><i>yathā etaṃ tathā idaṃ;</i></a><br>
<a><i>Ajjhattañca bahiddhā ca,</i></a><br>
<a><i>kāye chandaṃ virājaya.</i></a></p>
<p><a data-ref="sc69, ms20Ap2_528, msdiv357"><i>Animittañca bhāvehi,</i></a><br>
<a><i>mānānusayamujjaha;</i></a><br>
<a><i>Tato mānābhisamayā,</i></a><br>
<a><i>upasantā carissasi.</i></a></p>
<p><a data-ref="sc70, ms20Ap2_529, msdiv358"><i>Ye rāgarattānupatanti sotaṃ,</i></a><br>
<a><i>Sayaṃ kataṃ makkaṭakova jālaṃ;</i></a><br>
<a><i>Etampi chetvāna paribbajanti,</i></a><br>
<a data-var="Anapekkhino → na pekkhino (csp1ed)"><i>Anapekkhino kāmasukhaṃ pahāya’.</i></a></p>
<p><a data-var="kallitacittaṃ → kallikacittaṃ (sya1ed, sya2ed, pts-vp-pli1)" data-ref="sc71, ms20Ap2_530, msdiv359"><i>Tato kallitacittaṃ maṃ,</i></a><br>
<a><i>ñatvāna narasārathi;</i></a><br>
<a><i>Mahānidānaṃ desesi,</i></a><br>
<a><i>suttantaṃ vinayāya me.</i></a></p>
<p><a data-ref="sc72, ms20Ap2_531, msdiv360"><i>Sutvā suttantaseṭṭhaṃ taṃ,</i></a><br>
<a><i>pubbasaññamanussariṃ;</i></a><br>
<a><i>Tattha ṭhitāvahaṃ santī,</i></a><br>
<a><i>dhammacakkhuṃ visodhayiṃ.</i></a></p>
<p><a data-ref="sc73, ms20Ap2_532, msdiv361"><i>Nipatitvā mahesissa,</i></a><br>
<a><i>pādamūlamhi tāvade;</i></a><br>
<a><i>Accayaṃ desanatthāya,</i></a><br>
<a><i>idaṃ vacanamabraviṃ.</i></a></p>
<p><a data-ref="sc74, ms20Ap2_533, msdiv362"><i>‘Namo te sabbadassāvī,</i></a><br>
<a><i>namo te karuṇākara;</i></a><br>
<a><i>Namo te tiṇṇasaṃsāra,</i></a><br>
<a><i>namo te amataṃdada.</i></a></p>
<p><a data-var="Diṭṭhigahanapakkhandā → … pakkhantā (bj, sya1ed, sya2ed); … pakkhannā (pts-vp-pli1)" data-ref="sc75, ms20Ap2_534, msdiv363"><i>Diṭṭhigahanapakkhandā,</i></a><br>
<a><i>kāmarāgavimohitā;</i></a><br>
<a><i>Tayā sammā upāyena,</i></a><br>
<a><i>vinītā vinaye ratā.</i></a></p>
<p><a data-var="vibhogā → vibbhogā (bj); vihitā (sya1ed, sya2ed)" data-ref="sc76, ms20Ap2_535, msdiv364"><i>Adassanena vibhogā,</i></a><br>
<a><i>tādisānaṃ mahesinaṃ;</i></a><br>
<a><i>Anubhonti mahādukkhaṃ,</i></a><br>
<a><i>sattā saṃsārasāgare.</i></a></p>
<p><a data-ref="sc77, ms20Ap2_536, msdiv365"><i>Yadāhaṃ lokasaraṇaṃ,</i></a><br>
<a data-var="araṇantaguṃ → maraṇantagaṃ (sya1ed, sya2ed, pts-vp-pli1)"><i>araṇaṃ araṇantaguṃ;</i></a><br>
<a><i>Nāddasāmi adūraṭṭhaṃ,</i></a><br>
<a data-var="desayāmi → desessāmi (sya1ed, sya2ed)"><i>desayāmi tamaccayaṃ.</i></a></p>
<p><a data-ref="sc78, ms20Ap2_537, msdiv366"><i>Mahāhitaṃ varadadaṃ,</i></a><br>
<a><i>ahitoti visaṅkitā;</i></a><br>
<a><i>Nopesiṃ rūpaniratā,</i></a><br>
<a><i>desayāmi tamaccayaṃ’.</i></a></p>
<p><a data-ref="sc79, pts-vp-pli2.550, ms20Ap2_538, msdiv367"><i>Tadā madhuranigghoso,</i></a><br>
<a><i>mahākāruṇiko jino;</i></a><br>
<a><i>Avoca tiṭṭha khemeti,</i></a><br>
<a><i>siñcanto amatena maṃ.</i></a></p>
<p><a data-ref="sc80, ms20Ap2_539, msdiv368"><i>Tadā paṇamya sirasā,</i></a><br>
<a><i>katvā ca naṃ padakkhiṇaṃ;</i></a><br>
<a><i>Gantvā disvā narapatiṃ,</i></a><br>
<a><i>idaṃ vacanamabraviṃ.</i></a></p>
<p><a data-ref="sc81, ms20Ap2_540, msdiv369"><i>‘Aho sammā upāyo te,</i></a><br>
<a><i>cintitoyamarindama;</i></a><br>
<a><i>Vanadassanakāmāya,</i></a><br>
<a><i>diṭṭho nibbānato muni.</i></a></p>
<p><a data-var="rāja → rājā (sya1ed, sya2ed, pts-vp-pli1)" data-ref="sc82, ms20Ap2_541, msdiv370"><i>Yadi te ruccate rāja,</i></a><br>
<a><i>sāsane tassa tādino;</i></a><br>
<a><i>Pabbajissāmi rūpehaṃ,</i></a><br>
<a data-var="munivāṇinā → muni bhāṇinā (sya1ed, sya2ed); munibhāṇinā (pts-vp-pli1)"><i>nibbinnā munivāṇinā’.</i></a></p>
</blockquote>
<p class="endsutta"><a data-ref="sc83, ms20Ap2_542"><i>Dutiyaṃ bhāṇavāraṃ.</i></a></p>
<blockquote class="gatha">
<p><a data-ref="sc84, ms20Ap2_543, msdiv371"><i>Añjaliṃ paggahetvāna,</i></a><br>
<a><i>tadāha sa mahīpati;</i></a><br>
<a><i>‘Anujānāmi te bhadde,</i></a><br>
<a><i>pabbajjā tava sijjhatu’.</i></a></p>
<p><a data-ref="sc85, ms20Ap2_544, msdiv372"><i>Pabbajitvā tadā cāhaṃ,</i></a><br>
<a data-var="addhamāse → sattamāse (sya1ed, sya2ed, pts-vp-pli1)"><i>addhamāse upaṭṭhite;</i></a><br>
<a><i>Dīpodayañca bhedañca,</i></a><br>
<a><i>disvā saṃviggamānasā.</i></a></p>
<p><a data-ref="sc86, ms20Ap2_545, msdiv373"><i>Nibbinnā sabbasaṅkhāre,</i></a><br>
<a><i>paccayākārakovidā;</i></a><br>
<a><i>Caturoghe atikkamma,</i></a><br>
<a><i>arahattamapāpuṇiṃ.</i></a></p>
<p><a data-ref="sc87, ms20Ap2_546, msdiv374"><i>Iddhīsu ca vasī āsiṃ,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī cāpi bhavāmahaṃ.</i></a></p>
<p><a data-ref="sc88, ms20Ap2_547, msdiv375"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc89, ms20Ap2_548, msdiv376"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Parisuddhaṃ mama ñāṇaṃ,</i></a><br>
<a><i>uppannaṃ buddhasāsane.</i></a></p>
<p><a data-ref="sc90, ms20Ap2_549, msdiv377"><i>Kusalāhaṃ visuddhīsu,</i></a><br>
<a><i>kathāvatthuvisāradā;</i></a><br>
<a><i>Abhidhammanayaññū ca,</i></a><br>
<a><i>vasippattāmhi sāsane.</i></a></p>
<p><a data-ref="sc91, ms20Ap2_550, msdiv378"><i>Tato toraṇavatthusmiṃ,</i></a><br>
<a><i>raññā kosalasāminā;</i></a><br>
<a><i>Pucchitā nipuṇe pañhe,</i></a><br>
<a><i>byākarontī yathātathaṃ.</i></a></p>
<p><a data-ref="sc92, ms20Ap2_551, msdiv379"><i>Tadā sa rājā sugataṃ,</i></a><br>
<a><i>upasaṅkamma pucchatha;</i></a><br>
<a><i>Tatheva buddho byākāsi,</i></a><br>
<a><i>yathā te byākatā mayā.</i></a></p>
<p><a data-ref="sc93, ms20Ap2_552, msdiv380"><i>Jino tasmiṃ guṇe tuṭṭho,</i></a><br>
<a><i>etadagge ṭhapesi maṃ;</i></a><br>
<a><i>Mahāpaññānamaggāti,</i></a><br>
<a><i>bhikkhunīnaṃ naruttamo.</i></a></p>
<p><a data-ref="sc94, pts-vp-pli2.551, ms20Ap2_553, msdiv381"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc95, ms20Ap2_554, msdiv382"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc96, ms20Ap2_555, msdiv383"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc97, ms20Ap2_556"><i>Itthaṃ sudaṃ khemā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc98, ms20Ap2_557"><i>Khemātheriyāpadānaṃ aṭṭhamaṃ.</i></a></p>
</article>
</section>
</div>
</body>
</html>
