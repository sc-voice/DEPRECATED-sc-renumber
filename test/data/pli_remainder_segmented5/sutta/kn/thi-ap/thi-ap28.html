<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap28">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a><i>8. Yasodharātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1022, msdiv314"><i>Ekasmiṃ samaye ramme,</i></a><br>
<a><i>iddhe rājagahe pure;</i></a><br>
<a><i>Pabbhāramhi varekamhi,</i></a><br>
<a><i>vasante naranāyake.</i></a></p>
<p><a data-ref="sc2, ms20Ap2_1023, msdiv315"><i>Vasantiyā tamhi nagare,</i></a><br>
<a><i>ramme bhikkhunupassaye;</i></a><br>
<a><i>Yasodharābhikkhuniyā,</i></a><br>
<a><i>evaṃ āsi vitakkitaṃ.</i></a></p>
<p><a data-ref="sc3, ms20Ap2_1024, msdiv316"><i>“Suddhodano mahārājā,</i></a><br>
<a><i>gotamī ca pajāpatī;</i></a><br>
<a><i>Abhiññātā mahātherā,</i></a><br>
<a><i>theriyo ca mahiddhikā.</i></a></p>
<p><a data-ref="sc4, ms20Ap2_1025, msdiv317"><i>Santiṃ gatāva āsuṃ te,</i></a><br>
<a><i>dīpaccīva nirāsavā;</i></a><br>
<a><i>Lokanāthe dharanteva,</i></a><br>
<a><i>ahampi ca sivaṃ padaṃ.</i></a></p>
<p><a data-ref="sc5, ms20Ap2_1026, msdiv318"><i>Gamissāmī”ti cintetvā,</i></a><br>
<a><i>passantī āyumattano;</i></a><br>
<a><i>Passitvā āyusaṅkhāraṃ,</i></a><br>
<a><i>tadaheva khayaṃ gataṃ.</i></a></p>
<p><a data-ref="sc6, ms20Ap2_1027, msdiv319"><i>Pattacīvaramādāya,</i></a><br>
<a><i>nikkhamitvā sakassamā;</i></a><br>
<a><i>Purakkhatā bhikkhunībhi,</i></a><br>
<a data-var="sahassehi sā → saha pañcahi (si, pts-vp-pli1)"><i>satehi sahassehi sā.</i></a></p>
<p><a data-ref="sc7, ms20Ap2_1028, msdiv320"><i>Mahiddhikā mahāpaññā,</i></a><br>
<a><i>sambuddhaṃ upasaṅkami;</i></a><br>
<a><i>Sambuddhaṃ abhivādetvā,</i></a><br>
<a><i>satthuno cakkalakkhaṇe;</i></a><br>
<a><i>Nisinnā ekamantamhi,</i></a><br>
<a><i>idaṃ vacanamabravi.</i></a></p>
<p><a data-ref="sc8, ms20Ap2_1029, msdiv321"><i>“Aṭṭhasattativassāhaṃ,</i></a><br>
<a data-var="pacchimo vattate vayo → pacchimā vattayi vayā (sya1ed, sya2ed); pacchimo vattati vayo (pts-vp-pli1)"><i>pacchimo vattate vayo;</i></a><br>
<a><i>Pabbhāramhi anuppattā,</i></a><br>
<a><i>ārocemi mahāmuni.</i></a></p>
<p><a data-ref="sc9, ms20Ap2_1030, msdiv322"><i>Paripakko vayo mayhaṃ,</i></a><br>
<a><i>parittaṃ mama jīvitaṃ;</i></a><br>
<a><i>Pahāya vo gamissāmi,</i></a><br>
<a><i>kataṃ me saraṇamattano.</i></a></p>
<p><a data-ref="sc10, ms20Ap2_1031, msdiv323"><i>Vayamhi pacchime kāle,</i></a><br>
<a><i>maraṇaṃ uparuddhati;</i></a><br>
<a><i>Ajjarattiṃ mahāvīra,</i></a><br>
<a><i>pāpuṇissāmi nibbutiṃ.</i></a></p>
<p><a data-ref="sc11, ms20Ap2_1032, msdiv324"><i>Natthi jāti jarā byādhi,</i></a><br>
<a><i>maraṇañca mahāmune;</i></a><br>
<a><i>Ajarāmaraṇaṃ puraṃ,</i></a><br>
<a><i>gamissāmi asaṅkhataṃ.</i></a></p>
<p><a data-ref="sc12, ms20Ap2_1033, msdiv325"><i>Yāvatā parisā nāma,</i></a><br>
<a><i>samupāsanti satthuno;</i></a><br>
<a data-var="Aparādhamajānantī → aparādhaṃ pajānanti (bj, sya1ed, sya2ed, pts-vp-pli1)"><i>Aparādhamajānantī,</i></a><br>
<a><i>khamantaṃ sammukhā mune.</i></a></p>
<p><a data-ref="sc13, pts-vp-pli2.585, ms20Ap2_1034, msdiv326"><i>Saṃsaritvā ca saṃsāre,</i></a><br>
<a><i>khalitañce mamaṃ tayi;</i></a><br>
<a><i>Ārocemi mahāvīra,</i></a><br>
<a><i>aparādhaṃ khamassu me”.</i></a></p>
<p><a data-ref="sc14, ms20Ap2_1035, msdiv327"><i>Sutvāna vacanaṃ tassā,</i></a><br>
<a><i>munindo idamabravi;</i></a><br>
<a><i>“Kimuttaraṃ te vakkhāmi,</i></a><br>
<a><i>nibbānāya vajantiyā.</i></a></p>
<p><a data-ref="sc15, ms20Ap2_1036, msdiv328"><i>Iddhiñcāpi nidassehi,</i></a><br>
<a><i>mama sāsanakārike;</i></a><br>
<a><i>Parisānañca sabbāsaṃ,</i></a><br>
<a><i>kaṅkhaṃ chindassu yāvatā”.</i></a></p>
<p><a data-ref="sc16, ms20Ap2_1037, msdiv329"><i>Sutvā taṃ munino vācaṃ,</i></a><br>
<a><i>bhikkhunī sā yasodharā;</i></a><br>
<a><i>Vanditvā munirājaṃ taṃ,</i></a><br>
<a><i>idaṃ vacanamabravi.</i></a></p>
<p><a data-ref="sc17, ms20Ap2_1038, msdiv330"><i>“Yasodharā ahaṃ vīra,</i></a><br>
<a><i>agāre te pajāpati;</i></a><br>
<a><i>Sākiyamhi kule jātā,</i></a><br>
<a><i>itthiaṅge patiṭṭhitā.</i></a></p>
<p><a data-ref="sc18, ms20Ap2_1039, msdiv331"><i>Thīnaṃ satasahassānaṃ,</i></a><br>
<a><i>navutīnaṃ chaduttari;</i></a><br>
<a><i>Agāre te ahaṃ vīra,</i></a><br>
<a><i>pāmokkhā sabbā issarā.</i></a></p>
<p><a data-ref="sc19, ms20Ap2_1040, msdiv332"><i>Rūpācāraguṇūpetā,</i></a><br>
<a><i>yobbanaṭṭhā piyaṃvadā;</i></a><br>
<a><i>Sabbā maṃ apacāyanti,</i></a><br>
<a><i>devatā viya mānusā.</i></a></p>
<p><a data-ref="sc20, ms20Ap2_1041, msdiv333"><i>Kaññāsatasahassapamukhā,</i></a><br>
<a><i>Sakyaputtanivesane;</i></a><br>
<a><i>Samānasukhadukkhatā,</i></a><br>
<a><i>Devatā viya nandane.</i></a></p>
<p><a data-var="Kāmadhātumatikkamma → kāmadhātumatikkantā (bj, sya1ed, sya2ed, pts-vp-pli1, mr)" data-ref="sc21, ms20Ap2_1042, msdiv334"><i>Kāmadhātumatikkamma,</i></a><br>
<a><i>saṇṭhitā rūpadhātuyā;</i></a><br>
<a><i>Rūpena sadisā natthi,</i></a><br>
<a><i>ṭhapetvā lokanāyakaṃ”.</i></a></p>
<p><a data-ref="sc22, ms20Ap2_1043, msdiv335"><i>Sambuddhaṃ abhivādetvā,</i></a><br>
<a><i>iddhiṃ dassesi satthuno;</i></a><br>
<a><i>Nekā nānāvidhākārā,</i></a><br>
<a data-var="dassayī → buddhānuññā yasodharā. (bj); … dassayi (sya1ed, sya2ed); … iddhiṃ vidaṃsayiṃ (pts-vp-pli1)"><i>mahāiddhīpi dassayī.</i></a></p>
<p><a data-ref="sc23, ms20Ap2_1044, msdiv336"><i>Cakkavāḷasamaṃ kāyaṃ,</i></a><br>
<a><i>sīsaṃ uttarato kuru;</i></a><br>
<a><i>Ubho pakkhā duve dīpā,</i></a><br>
<a><i>jambudīpaṃ sarīrato.</i></a></p>
<p><a data-ref="sc24, ms20Ap2_1045, msdiv337"><i>Dakkhiṇañca saraṃ piñchaṃ,</i></a><br>
<a><i>nānāsākhā tu pattakā;</i></a><br>
<a><i>Candañca sūriyañcakkhi,</i></a><br>
<a><i>merupabbatato sikhaṃ.</i></a></p>
<p><a data-var="Cakkavāḷagiriṃ → … giri (bj, pts-vp-pli1)" data-ref="sc25, ms20Ap2_1046, msdiv338"><i>Cakkavāḷagiriṃ tuṇḍaṃ,</i></a><br>
<a><i>jamburukkhaṃ samūlakaṃ;</i></a><br>
<a><i>Bījamānā upāgantvā,</i></a><br>
<a><i>vandantī lokanāyakaṃ.</i></a></p>
<p><a data-ref="sc26, ms20Ap2_1047, msdiv339"><i>Hatthivaṇṇaṃ tathevassaṃ,</i></a><br>
<a><i>pabbataṃ jaladhiṃ tathā;</i></a><br>
<a><i>Candimaṃ sūriyaṃ meruṃ,</i></a><br>
<a><i>sakkavaṇṇañca dassayi.</i></a></p>
<p><a data-ref="sc27, pts-vp-pli2.586, ms20Ap2_1048, msdiv340"><i>“Yasodharā ahaṃ vīra,</i></a><br>
<a><i>pāde vandāmi cakkhuma”;</i></a><br>
<a><i>Sahassalokadhātūnaṃ,</i></a><br>
<a><i>phullapadmena chādayi.</i></a></p>
<p><a data-ref="sc28, ms20Ap2_1049, msdiv341"><i>Brahmavaṇṇañca māpetvā,</i></a><br>
<a><i>dhammaṃ desesi suññataṃ;</i></a><br>
<a><i>“Yasodharā ahaṃ vīra,</i></a><br>
<a><i>pāde vandāmi cakkhuma.</i></a></p>
<p><a data-ref="sc29, ms20Ap2_1050, msdiv342"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmuni.</i></a></p>
<p><a data-ref="sc30, ms20Ap2_1051, msdiv343"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc31, ms20Ap2_1052, msdiv344"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ mayhaṃ mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc32, ms20Ap2_1053, msdiv345"><i>Pubbānaṃ lokanāthānaṃ,</i></a><br>
<a data-var="nidassitaṃ → sudassitaṃ (sya1ed, sya2ed, pts-vp-pli1, mr)"><i>saṅgamaṃ te nidassitaṃ;</i></a><br>
<a><i>Adhikāraṃ bahuṃ mayhaṃ,</i></a><br>
<a><i>tuyhatthāya mahāmune.</i></a></p>
<p><a data-ref="sc33, ms20Ap2_1054, msdiv346"><i>Yaṃ mayhaṃ pūritaṃ kammaṃ,</i></a><br>
<a><i>Kusalaṃ sarase mune;</i></a><br>
<a><i>Tuyhatthāya mahāvīra,</i></a><br>
<a><i>Puññaṃ upacitaṃ mayā.</i></a></p>
<p><a data-ref="sc34, ms20Ap2_1055, msdiv347"><i>Abhabbaṭṭhāne vajjetvā,</i></a><br>
<a><i>vārayitvā anācaraṃ;</i></a><br>
<a><i>Tuyhatthāya mahāvīra,</i></a><br>
<a><i>sañcattaṃ jīvitaṃ mayā.</i></a></p>
<p><a data-var="Nekakoṭisahassāni → … sahassānaṃ (bj)" data-ref="sc35, ms20Ap2_1056, msdiv348"><i>Nekakoṭisahassāni,</i></a><br>
<a><i>bhariyatthāyadāsi maṃ;</i></a><br>
<a><i>Na tattha vimanā homi,</i></a><br>
<a><i>tuyhatthāya mahāmuni.</i></a></p>
<p><a data-ref="sc36, ms20Ap2_1057, msdiv349"><i>Nekakoṭisahassāni,</i></a><br>
<a><i>upakārāyadāsi maṃ;</i></a><br>
<a><i>Na tattha vimanā homi,</i></a><br>
<a><i>tuyhatthāya mahāmuni.</i></a></p>
<p><a data-ref="sc37, ms20Ap2_1058, msdiv350"><i>Nekakoṭisahassāni,</i></a><br>
<a><i>bhojanatthāyadāsi maṃ;</i></a><br>
<a><i>Na tattha vimanā homi,</i></a><br>
<a><i>tuyhatthāya mahāmuni.</i></a></p>
<p><a data-ref="sc38, ms20Ap2_1059, msdiv351"><i>Nekakoṭisahassāni,</i></a><br>
<a><i>jīvitāni pariccajiṃ;</i></a><br>
<a><i>Bhayamokkhaṃ karissanti,</i></a><br>
<a><i>dadāmi mama jīvitaṃ.</i></a></p>
<p><a data-var="Aṅgagate → aṅge evaṃ (mr)" data-ref="sc39, ms20Ap2_1060, msdiv352"><i>Aṅgagate alaṅkāre,</i></a><br>
<a><i>vatthe nānāvidhe bahū;</i></a><br>
<a><i>Itthimaṇḍe na gūhāmi,</i></a><br>
<a><i>tuyhatthāya mahāmuni.</i></a></p>
<p><a data-ref="sc40, pts-vp-pli2.587, ms20Ap2_1061, msdiv353"><i>Dhanadhaññapariccāgaṃ,</i></a><br>
<a><i>gāmāni nigamāni ca;</i></a><br>
<a><i>Khettaṃ puttā ca dhītā ca,</i></a><br>
<a><i>pariccattā mahāmuni.</i></a></p>
<p><a data-ref="sc41, ms20Ap2_1062, msdiv354"><i>Hatthī assā gavā cāpi,</i></a><br>
<a><i>dāsiyo paricārikā;</i></a><br>
<a><i>Tuyhatthāya mahāvīra,</i></a><br>
<a><i>pariccattā asaṅkhiyā.</i></a></p>
<p><a data-var="paṭimantesi → patimantesi (si)" data-ref="sc42, ms20Ap2_1063, msdiv355"><i>Yaṃ mayhaṃ paṭimantesi,</i></a><br>
<a><i>dānaṃ dassāmi yācake;</i></a><br>
<a><i>Vimanaṃ me na passāmi,</i></a><br>
<a><i>dadato dānamuttamaṃ.</i></a></p>
<p><a data-ref="sc43, ms20Ap2_1064, msdiv356"><i>Nānāvidhaṃ bahuṃ dukkhaṃ,</i></a><br>
<a><i>saṃsāre ca bahubbidhe;</i></a><br>
<a><i>Tuyhatthāya mahāvīra,</i></a><br>
<a><i>anubhuttaṃ asaṅkhiyaṃ.</i></a></p>
<p><a data-ref="sc44, ms20Ap2_1065, msdiv357"><i>Sukhappattānumodāmi,</i></a><br>
<a><i>na ca dukkhesu dummanā;</i></a><br>
<a><i>Sabbattha tulitā homi,</i></a><br>
<a><i>tuyhatthāya mahāmuni.</i></a></p>
<p><a data-ref="sc45, ms20Ap2_1066, msdiv358"><i>Anumaggena sambuddho,</i></a><br>
<a><i>yaṃ dhammaṃ abhinīhari;</i></a><br>
<a><i>Anubhotvā sukhaṃ dukkhaṃ,</i></a><br>
<a><i>patto bodhiṃ mahāmuni.</i></a></p>
<p><a data-ref="sc46, ms20Ap2_1067, msdiv359"><i>Brahmadevañca sambuddhaṃ,</i></a><br>
<a><i>gotamaṃ lokanāyakaṃ;</i></a><br>
<a><i>Aññesaṃ lokanāthānaṃ,</i></a><br>
<a><i>saṅgamaṃ te bahuṃ mayā.</i></a></p>
<p><a data-ref="sc47, ms20Ap2_1068, msdiv360"><i>Adhikāraṃ bahuṃ mayhaṃ,</i></a><br>
<a><i>tuyhatthāya mahāmuni;</i></a><br>
<a><i>Gavesato buddhadhamme,</i></a><br>
<a><i>ahaṃ te paricārikā.</i></a></p>
<p><a data-ref="sc48, ms20Ap2_1069, msdiv361"><i>Kappe ca satasahasse,</i></a><br>
<a><i>caturo ca asaṅkhiye;</i></a><br>
<a><i>Dīpaṅkaro mahāvīro,</i></a><br>
<a><i>uppajji lokanāyako.</i></a></p>
<p><a data-ref="sc49, ms20Ap2_1070, msdiv362"><i>Paccantadesavisaye,</i></a><br>
<a><i>nimantetvā tathāgataṃ;</i></a><br>
<a><i>Tassa āgamanaṃ maggaṃ,</i></a><br>
<a><i>sodhenti tuṭṭhamānasā.</i></a></p>
<p><a data-ref="sc50, ms20Ap2_1071, msdiv363"><i>Tena kālena so āsi,</i></a><br>
<a><i>sumedho nāma brāhmaṇo;</i></a><br>
<a><i>Maggañca paṭiyādesi,</i></a><br>
<a data-var="āyato → āyataṃ (si)"><i>āyato sabbadassino.</i></a></p>
<p><a data-ref="sc51, ms20Ap2_1072, msdiv364"><i>Tena kālenahaṃ āsiṃ,</i></a><br>
<a><i>kaññā brāhmaṇasambhavā;</i></a><br>
<a><i>Sumittā nāma nāmena,</i></a><br>
<a><i>upagacchiṃ samāgamaṃ.</i></a></p>
<p><a data-ref="sc52, ms20Ap2_1073, msdiv365"><i>Aṭṭha uppalahatthāni,</i></a><br>
<a><i>pūjanatthāya satthuno;</i></a><br>
<a><i>Ādāya janasammajjhe,</i></a><br>
<a><i>addasaṃ isimuggataṃ.</i></a></p>
<p><a data-var="Cirānugataṃ dayitaṃ → cirānupari āsīnaṃ (bj); cirānugataṃ dassitaṃ (pts-vp-pli1)" data-ref="sc53, pts-vp-pli2.588, ms20Ap2_1074, msdiv366"><i>Cirānugataṃ dayitaṃ,</i></a><br>
<a><i>atikkantaṃ manoharaṃ;</i></a><br>
<a><i>Disvā tadā amaññissaṃ,</i></a><br>
<a><i>saphalaṃ jīvitaṃ mama.</i></a></p>
<p><a data-ref="sc54, ms20Ap2_1075, msdiv367"><i>Parakkamaṃ taṃ saphalaṃ,</i></a><br>
<a><i>addasaṃ isino tadā;</i></a><br>
<a><i>Pubbakammena sambuddhe,</i></a><br>
<a><i>cittañcāpi pasīdi me.</i></a></p>
<p><a data-ref="sc55, ms20Ap2_1076, msdiv368"><i>Bhiyyo cittaṃ pasādesiṃ,</i></a><br>
<a><i>ise uggatamānase;</i></a><br>
<a><i>Deyyaṃ aññaṃ na passāmi,</i></a><br>
<a><i>demi pupphāni te isi.</i></a></p>
<p><a data-ref="sc56, ms20Ap2_1077, msdiv369"><i>‘Pañca hatthā tava hontu,</i></a><br>
<a><i>tayo hontu mamaṃ ise;</i></a><br>
<a><i>Tena saddhiṃ samā hontu,</i></a><br>
<a><i>bodhatthāya tavaṃ ise’.</i></a></p>
</blockquote>
<p class="endsutta"><a data-ref="sc57, ms20Ap2_1078"><i>Catutthaṃ bhāṇavāraṃ.</i></a></p>
<blockquote class="gatha">
<p><a data-ref="sc58, ms20Ap2_1079, msdiv370"><i>Isi gahetvā pupphāni,</i></a><br>
<a><i>āgacchantaṃ mahāyasaṃ;</i></a><br>
<a><i>Pūjesi janasammajjhe,</i></a><br>
<a><i>bodhatthāya mahāisi.</i></a></p>
<p><a data-ref="sc59, ms20Ap2_1080, msdiv371"><i>Passitvā janasammajjhe,</i></a><br>
<a><i>dīpaṅkaro mahāmuni;</i></a><br>
<a><i>Viyākāsi mahāvīro,</i></a><br>
<a><i>isi muggatamānasaṃ.</i></a></p>
<p><a data-ref="sc60, ms20Ap2_1081, msdiv372"><i>Aparimeyye ito kappe,</i></a><br>
<a><i>dīpaṅkaro mahāmuni;</i></a><br>
<a><i>Mama kammaṃ viyākāsi,</i></a><br>
<a><i>ujubhāvaṃ mahāmuni.</i></a></p>
<p><a data-ref="sc61, ms20Ap2_1082, msdiv373"><i>‘Samacittā samakammā,</i></a><br>
<a><i>samakārī bhavissati;</i></a><br>
<a><i>Piyā hessati kammena,</i></a><br>
<a data-var="mahāisi → mahāise (bj, sya1ed, sya2ed, pts-vp-pli1)"><i>tuyhatthāya mahāisi.</i></a></p>
<p><a data-ref="sc62, ms20Ap2_1083, msdiv374"><i>Sudassanā supiyā ca,</i></a><br>
<a><i>manāpā piyavādinī;</i></a><br>
<a><i>Tassa dhammesu dāyādā,</i></a><br>
<a><i>viharissati iddhikā.</i></a></p>
<p><a data-ref="sc63, ms20Ap2_1084, msdiv375"><i>Yathāpi bhaṇḍasāmuggaṃ,</i></a><br>
<a><i>anurakkhati sāmino;</i></a><br>
<a><i>Evaṃ kusaladhammānaṃ,</i></a><br>
<a><i>anurakkhissate ayaṃ.</i></a></p>
<p><a data-var="Tassa te → tassa taṃ (sya1ed, sya2ed, pts-vp-pli1)" data-ref="sc64, ms20Ap2_1085, msdiv376"><i>Tassa te anukampantī,</i></a><br>
<a><i>pūrayissati pāramī;</i></a><br>
<a data-var="bhetvā → hitvā (sya1ed, sya2ed); hetvā (pts-vp-pli1)"><i>Sīhova pañjaraṃ bhetvā,</i></a><br>
<a><i>pāpuṇissati bodhiyaṃ’.</i></a></p>
<p><a data-ref="sc65, ms20Ap2_1086, msdiv377"><i>Aparimeyye ito kappe,</i></a><br>
<a><i>yaṃ maṃ buddho viyākarī;</i></a><br>
<a><i>Taṃ vācaṃ anumodentī,</i></a><br>
<a><i>evaṃkārī bhaviṃ ahaṃ.</i></a></p>
<p><a data-ref="sc66, pts-vp-pli2.589, ms20Ap2_1087, msdiv378"><i>Tassa kammassa sukatassa,</i></a><br>
<a><i>tattha cittaṃ pasādayiṃ;</i></a><br>
<a><i>Devamanussakaṃ yoniṃ,</i></a><br>
<a><i>anubhotvā asaṅkhiyaṃ.</i></a></p>
<p><a data-ref="sc67, ms20Ap2_1088, msdiv379"><i>Sukhadukkhenubhotvāhaṃ,</i></a><br>
<a><i>devesu mānusesu ca;</i></a><br>
<a><i>Pacchime bhave sampatte,</i></a><br>
<a><i>ajāyiṃ sākiye kule.</i></a></p>
<p><a data-ref="sc68, ms20Ap2_1089, msdiv380"><i>Rūpavatī bhogavatī,</i></a><br>
<a><i>yasasīlavatī tato;</i></a><br>
<a><i>Sabbaṅgasampadā homi,</i></a><br>
<a><i>kulesu abhisakkatā.</i></a></p>
<p><a data-ref="sc69, ms20Ap2_1090, msdiv381"><i>Lābhaṃ silokaṃ sakkāraṃ,</i></a><br>
<a><i>lokadhammasamāgamaṃ;</i></a><br>
<a><i>Cittañca dukkhitaṃ natthi,</i></a><br>
<a><i>vasāmi akutobhayā.</i></a></p>
<p><a data-ref="sc70, ms20Ap2_1091, msdiv382"><i>Vuttañhetaṃ bhagavatā,</i></a><br>
<a><i>‘rañño antepure tadā;</i></a><br>
<a><i>Khattiyānaṃ pure vīra,</i></a><br>
<a><i>upakārañca niddisi.</i></a></p>
<p><a data-ref="sc71, ms20Ap2_1092, msdiv383"><i>Upakārā ca yā nārī,</i></a><br>
<a><i>yā ca nārī sukhe dukhe;</i></a><br>
<a><i>Atthakkhāyī ca yā nārī,</i></a><br>
<a><i>yā ca nārīnukampikā’.</i></a></p>
<p><a data-ref="sc72, ms20Ap2_1093, msdiv384"><i>Pañcakoṭisatā buddhā,</i></a><br>
<a><i>navakoṭisatāni ca;</i></a><br>
<a><i>Etesaṃ devadevānaṃ,</i></a><br>
<a><i>mahādānaṃ pavattayiṃ.</i></a></p>
<p><a data-var="mahā → sadā (pts-vp-pli1)" data-ref="sc73, ms20Ap2_1094, msdiv385"><i>Adhikāraṃ mahā mayhaṃ,</i></a><br>
<a><i>dhammarāja suṇohi me;</i></a><br>
<a><i>Ekādasakoṭisatā,</i></a><br>
<a data-var="dvādasa koṭiyo → honti lokagganāyakā (sya1ed, sya2ed); paññākoṭisatāni ca (pts-vp-pli1)"><i>buddhā dvādasa koṭiyo.</i></a></p>
<p><a data-ref="sc74, ms20Ap2_1095, msdiv386"><i>Etesaṃ devadevānaṃ,</i></a><br>
<a><i>mahādānaṃ pavattayiṃ;</i></a><br>
<a><i>Adhikāraṃ mahā mayhaṃ,</i></a><br>
<a><i>dhammarāja suṇohi me.</i></a></p>
<p><a data-ref="sc75, ms20Ap2_1096, msdiv387"><i>Vīsakoṭisatā buddhā,</i></a><br>
<a><i>tiṃsakoṭisatāni ca;</i></a><br>
<a><i>Etesaṃ devadevānaṃ,</i></a><br>
<a><i>mahādānaṃ pavattayiṃ.</i></a></p>
<p><a data-ref="sc76, ms20Ap2_1097, msdiv388"><i>Adhikāraṃ mahā mayhaṃ,</i></a><br>
<a><i>dhammarāja suṇohi me;</i></a><br>
<a><i>Cattālīsakoṭisatā,</i></a><br>
<a><i>paññāsa koṭisatāni ca.</i></a></p>
<p><a data-ref="sc77, pts-vp-pli2.590, ms20Ap2_1098, msdiv389"><i>Etesaṃ devadevānaṃ,</i></a><br>
<a><i>mahādānaṃ pavattayiṃ;</i></a><br>
<a><i>Adhikāraṃ mahā mayhaṃ,</i></a><br>
<a><i>dhammarāja suṇohi me.</i></a></p>
<p><a data-ref="sc78, ms20Ap2_1099, msdiv390"><i>Saṭṭhikoṭisatā buddhā,</i></a><br>
<a><i>sattatikoṭisatāni ca;</i></a><br>
<a><i>Etesaṃ devadevānaṃ,</i></a><br>
<a><i>mahādānaṃ pavattayiṃ.</i></a></p>
<p><a data-ref="sc79, ms20Ap2_1100, msdiv391"><i>Adhikāraṃ mahā mayhaṃ,</i></a><br>
<a><i>dhammarāja suṇohi me;</i></a><br>
<a><i>Asītikoṭisatā buddhā,</i></a><br>
<a><i>navutikoṭisatāni ca.</i></a></p>
<p><a data-ref="sc80, ms20Ap2_1101, msdiv392"><i>Etesaṃ devadevānaṃ,</i></a><br>
<a><i>mahādānaṃ pavattayiṃ;</i></a><br>
<a><i>Adhikāraṃ mahā mayhaṃ,</i></a><br>
<a><i>dhammarāja suṇohi me.</i></a></p>
<p><a data-ref="sc81, ms20Ap2_1102, msdiv393"><i>Koṭisatasahassāni,</i></a><br>
<a><i>honti lokagganāyakā;</i></a><br>
<a><i>Etesaṃ devadevānaṃ,</i></a><br>
<a><i>mahādānaṃ pavattayiṃ.</i></a></p>
<p><a data-ref="sc82, ms20Ap2_1103, msdiv394"><i>Adhikāraṃ mahā mayhaṃ,</i></a><br>
<a><i>dhammarāja suṇohi me;</i></a><br>
<a><i>Navakoṭisahassāni,</i></a><br>
<a><i>apare lokanāyakā.</i></a></p>
<p><a data-ref="sc83, ms20Ap2_1104, msdiv395"><i>Etesaṃ devadevānaṃ,</i></a><br>
<a><i>mahādānaṃ pavattayiṃ;</i></a><br>
<a><i>Adhikāraṃ mahā mayhaṃ,</i></a><br>
<a><i>dhammarāja suṇohi me.</i></a></p>
<p><a data-ref="sc84, ms20Ap2_1105, msdiv396"><i>Koṭisatasahassāni,</i></a><br>
<a><i>pañcāsītimahesinaṃ;</i></a><br>
<a><i>Pañcāsītikoṭisatā,</i></a><br>
<a><i>sattatiṃsā ca koṭiyo.</i></a></p>
<p><a data-ref="sc85, ms20Ap2_1106, msdiv397"><i>Etesaṃ devadevānaṃ,</i></a><br>
<a><i>mahādānaṃ pavattayiṃ;</i></a><br>
<a><i>Adhikāraṃ mahā mayhaṃ,</i></a><br>
<a><i>dhammarāja suṇohi me.</i></a></p>
<p><a data-var="vītarāgā → dhūtarāgā (pts-vp-pli1); dhutarāgā (mr)" data-ref="sc86, ms20Ap2_1107, msdiv398"><i>Paccekabuddhā vītarāgā,</i></a><br>
<a data-var="aṭṭhaṭṭhamakakoṭiyo → aṭṭhamatthaka … (sya1ed, sya2ed); aṭṭha aṭṭhamakoṭiyo (pts-vp-pli1)"><i>aṭṭhaṭṭhamakakoṭiyo;</i></a><br>
<a><i>Adhikāraṃ mahā mayhaṃ,</i></a><br>
<a><i>dhammarāja suṇohi me.</i></a></p>
<p><a data-ref="sc87, ms20Ap2_1108, msdiv399"><i>Khīṇāsavā vītamalā,</i></a><br>
<a><i>asaṅkhiyā buddhasāvakā;</i></a><br>
<a><i>Adhikāraṃ mahā mayhaṃ,</i></a><br>
<a><i>dhammarāja suṇohi me.</i></a></p>
<p><a data-ref="sc88, ms20Ap2_1109, msdiv400"><i>Evaṃ dhamme suciṇṇānaṃ,</i></a><br>
<a><i>sadā dhammassa cārinaṃ;</i></a><br>
<a><i>Dhammacārī sukhaṃ seti,</i></a><br>
<a><i>asmiṃ loke paramhi ca.</i></a></p>
<p><a data-ref="sc89, ms20Ap2_1110, msdiv401"><i>Dhammaṃ care sucaritaṃ,</i></a><br>
<a><i>na naṃ duccaritaṃ care;</i></a><br>
<a><i>Dhammacārī sukhaṃ seti,</i></a><br>
<a><i>asmiṃ loke paramhi ca.</i></a></p>
<p><a data-ref="sc90, ms20Ap2_1111, msdiv402"><i>Nibbinditvāna saṃsāre,</i></a><br>
<a><i>pabbajiṃ anagāriyaṃ;</i></a><br>
<a><i>Sahassaparivārena,</i></a><br>
<a><i>pabbajitvā akiñcanā.</i></a></p>
<p><a data-ref="sc91, ms20Ap2_1112, msdiv403"><i>Agāraṃ vijahitvāna,</i></a><br>
<a><i>pabbajiṃ anagāriyaṃ;</i></a><br>
<a><i>Aḍḍhamāse asampatte,</i></a><br>
<a><i>catusaccamapāpuṇiṃ.</i></a></p>
<p><a data-ref="sc92, ms20Ap2_1113, msdiv404"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Upanenti bahū janā,</i></a><br>
<a><i>sāgareyeva ūmiyo.</i></a></p>
<p><a data-ref="sc93, ms20Ap2_1114, msdiv405"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc94, ms20Ap2_1115, msdiv406"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc95, ms20Ap2_1116, msdiv407"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc96, ms20Ap2_1117, msdiv408"><i>Evaṃ bahuvidhaṃ dukkhaṃ,</i></a><br>
<a><i>sampattī ca bahubbidhā;</i></a><br>
<a><i>Visuddhibhāvaṃ sampattā,</i></a><br>
<a><i>labhāmi sabbasampadā.</i></a></p>
<p><a data-ref="sc97, ms20Ap2_1118, msdiv409"><i>Yā dadāti sakattānaṃ,</i></a><br>
<a><i>puññatthāya mahesino;</i></a><br>
<a><i>Sahāyasampadā honti,</i></a><br>
<a><i>nibbānapadamasaṅkhataṃ.</i></a></p>
<p><a data-ref="sc98, ms20Ap2_1119, msdiv410"><i>Parikkhīṇaṃ atītañca,</i></a><br>
<a><i>Paccuppannaṃ anāgataṃ;</i></a><br>
<a><i>Sabbakammaṃ mamaṃ khīṇaṃ,</i></a><br>
<a><i>Pāde vandāmi cakkhuma”.</i></a></p>
</blockquote>
<p><a data-ref="sc99, ms20Ap2_1120"><i>Itthaṃ sudaṃ yasodharā bhikkhunī bhagavato sammukhā imā gāthāyo abhāsitthāti.</i></a></p>
<p class="endsutta"><a data-ref="sc100, ms20Ap2_1121"><i>Yasodharātheriyāpadānaṃ aṭṭhamaṃ.</i></a></p>
</article>
</section>
</div>
</body>
</html>
