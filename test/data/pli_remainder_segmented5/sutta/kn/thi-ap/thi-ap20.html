<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap20">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Ekūposathikavagga</i></a></p>
<h1><a><i>10. Paṭācārātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_644, msdiv468"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_645, msdiv469"><i>Tadāhaṃ haṃsavatiyaṃ,</i></a><br>
<a><i>jātā seṭṭhikule ahuṃ;</i></a><br>
<a><i>Nānāratanapajjote,</i></a><br>
<a><i>mahāsukhasamappitā.</i></a></p>
<p><a data-ref="sc3, ms20Ap2_646, msdiv470"><i>Upetvā taṃ mahāvīraṃ,</i></a><br>
<a><i>assosiṃ dhammadesanaṃ;</i></a><br>
<a><i>Tato jātapasādāhaṃ,</i></a><br>
<a><i>upesiṃ saraṇaṃ jinaṃ.</i></a></p>
<p><a data-ref="sc4, ms20Ap2_647, msdiv471"><i>Tato vinayadhārīnaṃ,</i></a><br>
<a><i>aggaṃ vaṇṇesi nāyako;</i></a><br>
<a><i>Bhikkhuniṃ lajjiniṃ tādiṃ,</i></a><br>
<a><i>kappākappavisāradaṃ.</i></a></p>
<p><a data-ref="sc5, ms20Ap2_648, msdiv472"><i>Tadā muditacittāhaṃ,</i></a><br>
<a><i>taṃ ṭhānamabhikaṅkhinī;</i></a><br>
<a><i>Nimantetvā dasabalaṃ,</i></a><br>
<a><i>sasaṃghaṃ lokanāyakaṃ.</i></a></p>
<p><a data-ref="sc6, ms20Ap2_649, msdiv473"><i>Bhojayitvāna sattāhaṃ,</i></a><br>
<a data-var="daditvāva ticīvaraṃ → daditvā pattacīvaraṃ (sya1ed, sya2ed); daditvā ca ticīvaraṃ (pts-vp-pli1)"><i>daditvāva ticīvaraṃ;</i></a><br>
<a><i>Nipacca sirasā pāde,</i></a><br>
<a><i>idaṃ vacanamabraviṃ.</i></a></p>
<p><a data-ref="sc7, ms20Ap2_650, msdiv474"><i>‘Yā tayā vaṇṇitā vīra,</i></a><br>
<a><i>ito aṭṭhamake muni;</i></a><br>
<a><i>Tādisāhaṃ bhavissāmi,</i></a><br>
<a><i>yadi sijjhati nāyaka’.</i></a></p>
<p><a data-ref="sc8, pts-vp-pli2.558, ms20Ap2_651, msdiv475"><i>Tadā avoca maṃ satthā,</i></a><br>
<a><i>‘bhadde mā bhāyi assasa;</i></a><br>
<a><i>Anāgatamhi addhāne,</i></a><br>
<a><i>lacchase taṃ manorathaṃ.</i></a></p>
<p><a data-ref="sc9, ms20Ap2_652, msdiv476"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc10, ms20Ap2_653, msdiv477"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a><i>Paṭācārāti nāmena,</i></a><br>
<a><i>hessati satthu sāvikā’.</i></a></p>
<p><a data-var="muditā → pamudī (mr)" data-ref="sc11, ms20Ap2_654, msdiv478"><i>Tadāhaṃ muditā hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacittā paricariṃ,</i></a><br>
<a><i>sasaṃghaṃ lokanāyakaṃ.</i></a></p>
<p><a data-ref="sc12, ms20Ap2_655, msdiv479"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc13, ms20Ap2_656, msdiv480"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc14, ms20Ap2_657, msdiv481"><i>Upaṭṭhāko mahesissa,</i></a><br>
<a><i>tadā āsi narissaro;</i></a><br>
<a><i>Kāsirājā kikī nāma,</i></a><br>
<a><i>bārāṇasipuruttame.</i></a></p>
<p><a data-ref="sc15, ms20Ap2_658, msdiv482"><i>Tassāsiṃ tatiyā dhītā,</i></a><br>
<a><i>bhikkhunī iti vissutā;</i></a><br>
<a><i>Dhammaṃ sutvā jinaggassa,</i></a><br>
<a><i>pabbajjaṃ samarocayiṃ.</i></a></p>
<p><a data-ref="sc16, ms20Ap2_659, msdiv483"><i>Anujāni na no tāto,</i></a><br>
<a><i>agāreva tadā mayaṃ;</i></a><br>
<a><i>Vīsavassasahassāni,</i></a><br>
<a><i>vicarimha atanditā.</i></a></p>
<p><a data-ref="sc17, ms20Ap2_660, msdiv484"><i>Komāribrahmacariyaṃ,</i></a><br>
<a><i>rājakaññā sukhedhitā;</i></a><br>
<a><i>Buddhopaṭṭhānaniratā,</i></a><br>
<a><i>muditā sattadhītaro.</i></a></p>
<p><a data-ref="sc18, ms20Ap2_661, msdiv485"><i>Samaṇī samaṇaguttā ca,</i></a><br>
<a><i>bhikkhunī bhikkhudāyikā;</i></a><br>
<a><i>Dhammā ceva sudhammā ca,</i></a><br>
<a><i>sattamī saṃghadāyikā.</i></a></p>
<p><a data-ref="sc19, ms20Ap2_662, msdiv486"><i>Ahaṃ uppalavaṇṇā ca,</i></a><br>
<a><i>khemā bhaddā ca bhikkhunī;</i></a><br>
<a><i>Kisāgotamī dhammadinnā,</i></a><br>
<a><i>visākhā hoti sattamī.</i></a></p>
<p><a data-ref="sc20, ms20Ap2_663, msdiv487"><i>Tehi kammehi sukatehi,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc21, ms20Ap2_664, msdiv488"><i>Pacchime ca bhave dāni,</i></a><br>
<a><i>jātā seṭṭhikule ahaṃ;</i></a><br>
<a><i>Sāvatthiyaṃ puravare,</i></a><br>
<a><i>iddhe phīte mahaddhane.</i></a></p>
<p><a data-ref="sc22, ms20Ap2_665, msdiv489"><i>Yadā ca yobbanūpetā,</i></a><br>
<a><i>vitakkavasagā ahaṃ;</i></a><br>
<a><i>Naraṃ jārapatiṃ disvā,</i></a><br>
<a><i>tena saddhiṃ agacchahaṃ.</i></a></p>
<p><a data-ref="sc23, pts-vp-pli2.559, ms20Ap2_666, msdiv490"><i>Ekaputtapasūtāhaṃ,</i></a><br>
<a><i>dutiyo kucchiyā mamaṃ;</i></a><br>
<a><i>Tadāhaṃ mātāpitaro,</i></a><br>
<a data-var="okkhāmīti → dakkhāmīti (bj); ikkhāmīti (sya1ed, sya2ed); okkāmīti (pts-vp-pli1)"><i>okkhāmīti sunicchitā.</i></a></p>
<p><a data-ref="sc24, ms20Ap2_667, msdiv491"><i>Nārocesiṃ patiṃ mayhaṃ,</i></a><br>
<a><i>tadā tamhi pavāsite;</i></a><br>
<a><i>Ekikā niggatā gehā,</i></a><br>
<a><i>gantuṃ sāvatthimuttamaṃ.</i></a></p>
<p><a data-ref="sc25, ms20Ap2_668, msdiv492"><i>Tato me sāmi āgantvā,</i></a><br>
<a><i>sambhāvesi pathe mamaṃ;</i></a><br>
<a><i>Tadā me kammajā vātā,</i></a><br>
<a><i>uppannā atidāruṇā.</i></a></p>
<p><a data-ref="sc26, ms20Ap2_669, msdiv493"><i>Uṭṭhito ca mahāmegho,</i></a><br>
<a><i>pasūtisamaye mama;</i></a><br>
<a><i>Dabbatthāya tadā gantvā,</i></a><br>
<a><i>sāmi sappena mārito.</i></a></p>
<p><a data-ref="sc27, ms20Ap2_670, msdiv494"><i>Tadā vijātadukkhena,</i></a><br>
<a><i>anāthā kapaṇā ahaṃ;</i></a><br>
<a><i>Kunnadiṃ pūritaṃ disvā,</i></a><br>
<a><i>gacchantī sakulālayaṃ.</i></a></p>
<p><a data-ref="sc28, ms20Ap2_671, msdiv495"><i>Bālaṃ ādāya atariṃ,</i></a><br>
<a><i>pārakūle ca ekakaṃ;</i></a><br>
<a data-var="Sāyetvā → pāyetvā (sya1ed, sya2ed, pts-vp-pli1); pātetvā (mr)"><i>Sāyetvā bālakaṃ puttaṃ,</i></a><br>
<a><i>itaraṃ taraṇāyahaṃ.</i></a></p>
<p><a data-ref="sc29, ms20Ap2_672, msdiv496"><i>Nivattā ukkuso hāsi,</i></a><br>
<a><i>taruṇaṃ vilapantakaṃ;</i></a><br>
<a><i>Itarañca vahī soto,</i></a><br>
<a><i>sāhaṃ sokasamappitā.</i></a></p>
<p><a data-ref="sc30, ms20Ap2_673, msdiv497"><i>Sāvatthinagaraṃ gantvā,</i></a><br>
<a><i>assosiṃ sajane mate;</i></a><br>
<a><i>Tadā avocaṃ sokaṭṭā,</i></a><br>
<a><i>mahāsokasamappitā.</i></a></p>
<p><a data-ref="sc31, ms20Ap2_674, msdiv498"><i>‘Ubho puttā kālaṅkatā,</i></a><br>
<a><i>panthe mayhaṃ patī mato;</i></a><br>
<a><i>Mātā pitā ca bhātā ca,</i></a><br>
<a><i>ekacitamhi ḍayhare’.</i></a></p>
<p><a data-ref="sc32, ms20Ap2_675, msdiv499"><i>Tadā kisā ca paṇḍu ca,</i></a><br>
<a><i>anāthā dīnamānasā;</i></a><br>
<a data-var="bhamantīhaṃ → gacchantīhaṃ (sya1ed, sya2ed); gamentīhaṃ (mr)"><i>Ito tato bhamantīhaṃ,</i></a><br>
<a><i>addasaṃ narasārathiṃ.</i></a></p>
<p><a data-ref="sc33, ms20Ap2_676, msdiv500"><i>Tato avoca maṃ satthā,</i></a><br>
<a><i>‘putte mā soci assasa;</i></a><br>
<a><i>Attānaṃ te gavesassu,</i></a><br>
<a><i>kiṃ niratthaṃ vihaññasi.</i></a></p>
<p><a data-ref="sc34, ms20Ap2_677, msdiv501"><i>Na santi puttā tāṇāya,</i></a><br>
<a><i>na ñātī napi bandhavā;</i></a><br>
<a><i>Antakenādhipannassa,</i></a><br>
<a><i>natthi ñātīsu tāṇatā’.</i></a></p>
<p><a data-ref="sc35, ms20Ap2_678, msdiv502"><i>Taṃ sutvā munino vākyaṃ,</i></a><br>
<a><i>paṭhamaṃ phalamajjhagaṃ;</i></a><br>
<a><i>Pabbajitvāna naciraṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc36, pts-vp-pli2.560, ms20Ap2_679, msdiv503"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Paracittāni jānāmi,</i></a><br>
<a><i>satthusāsanakārikā.</i></a></p>
<p><a data-ref="sc37, ms20Ap2_680, msdiv504"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Khepetvā āsave sabbe,</i></a><br>
<a><i>visuddhāsiṃ sunimmalā.</i></a></p>
<p><a data-ref="sc38, ms20Ap2_681, msdiv505"><i>Tatohaṃ vinayaṃ sabbaṃ,</i></a><br>
<a><i>santike sabbadassino;</i></a><br>
<a><i>Uggahiṃ sabbavitthāraṃ,</i></a><br>
<a><i>byāhariñca yathātathaṃ.</i></a></p>
<p><a data-ref="sc39, ms20Ap2_682, msdiv506"><i>Jino tasmiṃ guṇe tuṭṭho,</i></a><br>
<a><i>etadagge ṭhapesi maṃ;</i></a><br>
<a><i>‘Aggā vinayadhārīnaṃ,</i></a><br>
<a><i>paṭācārāva ekikā’.</i></a></p>
<p><a data-ref="sc40, ms20Ap2_683, msdiv507"><i>Pariciṇṇo mayā satthā,</i></a><br>
<a><i>kataṃ buddhassa sāsanaṃ;</i></a><br>
<a><i>Ohito garuko bhāro,</i></a><br>
<a><i>bhavanetti samūhatā.</i></a></p>
<p><a data-ref="sc41, ms20Ap2_684, msdiv508"><i>Yassatthāya pabbajitā,</i></a><br>
<a><i>agārasmānagāriyaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc42, ms20Ap2_685, msdiv509"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc43, ms20Ap2_686, msdiv510"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc44, ms20Ap2_687, msdiv511"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (641)</i></a></p>
</blockquote>
<p><a data-ref="sc45, ms20Ap2_688"><i>Itthaṃ sudaṃ paṭācārā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc46, ms20Ap2_689"><i>Paṭācārātheriyāpadānaṃ dasamaṃ.</i></a></p>
<p class="endsection"><a data-var="Ekūposathikavaggo → ekuposathavaggo (sya1ed, sya2ed)" data-ref="sc47, ms20Ap2_690"><i>Ekūposathikavaggo dutiyo.</i></a></p>
<p class="uddana-intro"><a data-ref="sc48, ms20Ap2_691"><i>Tassuddānaṃ</i></a></p>
<blockquote class="uddanagatha">
<p><a data-ref="sc49, ms20Ap2_692"><i>Ekūposathikā ceva,</i></a><br>
<a><i>saḷalā cātha modakā;</i></a><br>
<a><i>Ekāsanā pañcadīpā,</i></a><br>
<a><i>naḷamālī ca gotamī.</i></a></p>
<p><a data-ref="sc50, ms20Ap2_693"><i>Khemā uppalavaṇṇā ca,</i></a><br>
<a><i>paṭācārā ca bhikkhunī;</i></a><br>
<a><i>Gāthā satāni pañceva,</i></a><br>
<a><i>nava cāpi taduttari.</i></a></p>
</blockquote>
</article>
</section>
</div>
</body>
</html>
