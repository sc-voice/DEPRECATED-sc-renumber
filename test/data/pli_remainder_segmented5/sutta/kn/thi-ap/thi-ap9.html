<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap9">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Sumedhāvagga</i></a></p>
<h1><a><i>9. Pañcadīpikātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_109, msdiv91"><i>“Nagare haṃsavatiyā,</i></a><br>
<a data-var="cārikī → cārinī (sya1ed, sya2ed)"><i>cārikī āsahaṃ tadā;</i></a><br>
<a><i>Ārāmena ca ārāmaṃ,</i></a><br>
<a><i>carāmi kusalatthikā.</i></a></p>
<p><a data-ref="sc2, ms20Ap2_110, msdiv92"><i>Kāḷapakkhamhi divase,</i></a><br>
<a><i>addasaṃ bodhimuttamaṃ;</i></a><br>
<a><i>Tattha cittaṃ pasādetvā,</i></a><br>
<a><i>bodhimūle nisīdahaṃ.</i></a></p>
<p><a data-ref="sc3, ms20Ap2_111, msdiv93"><i>Garucittaṃ upaṭṭhetvā,</i></a><br>
<a><i>sire katvāna añjaliṃ;</i></a><br>
<a><i>Somanassaṃ pavedetvā,</i></a><br>
<a><i>evaṃ cintesi tāvade.</i></a></p>
<p><a data-ref="sc4, ms20Ap2_112, msdiv94"><i>‘Yadi buddho amitaguṇo,</i></a><br>
<a><i>asamappaṭipuggalo;</i></a><br>
<a><i>Dassetu pāṭihīraṃ me,</i></a><br>
<a><i>bodhi obhāsatu ayaṃ’.</i></a></p>
<p><a data-ref="sc5, ms20Ap2_113, msdiv95"><i>Saha āvajjite mayhaṃ,</i></a><br>
<a><i>bodhi pajjali tāvade;</i></a><br>
<a><i>Sabbasoṇṇamayā āsi,</i></a><br>
<a><i>disā sabbā virocati.</i></a></p>
<p><a data-var="Sattarattindivaṃ → sattarattidivaṃ (mr)" data-ref="sc6, ms20Ap2_114, msdiv96"><i>Sattarattindivaṃ tattha,</i></a><br>
<a><i>bodhimūle nisīdahaṃ;</i></a><br>
<a><i>Sattame divase patte,</i></a><br>
<a><i>dīpapūjaṃ akāsahaṃ.</i></a></p>
<p><a data-ref="sc7, ms20Ap2_115, msdiv97"><i>Āsanaṃ parivāretvā,</i></a><br>
<a><i>pañca dīpāni pajjaluṃ;</i></a><br>
<a><i>Yāva udeti sūriyo,</i></a><br>
<a><i>dīpā me pajjaluṃ tadā.</i></a></p>
<p><a data-ref="sc8, ms20Ap2_116, msdiv98"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc9, ms20Ap2_117, msdiv99"><i>Tattha me sukataṃ byamhaṃ,</i></a><br>
<a><i>pañcadīpāti vuccati;</i></a><br>
<a data-var="Saṭṭhiyojanamubbedhaṃ → satayojanamubbedhaṃ (si, sya1ed, sya2ed); satayojanamubbiddhaṃ (pts-vp-pli1)"><i>Saṭṭhiyojanamubbedhaṃ,</i></a><br>
<a data-var="tiṃsayojanavitthataṃ → saṭṭhi … (sya1ed, sya2ed, pts-vp-pli1)"><i>tiṃsayojanavitthataṃ.</i></a></p>
<p><a data-ref="sc10, ms20Ap2_118, msdiv100"><i>Asaṅkhiyāni dīpāni,</i></a><br>
<a><i>parivāre jalanti me;</i></a><br>
<a><i>Yāvatā devabhavanaṃ,</i></a><br>
<a><i>dīpālokena jotati.</i></a></p>
<p><a data-var="Parammukhā nisīditvā → puratthābhimukhā santi (sya1ed, sya2ed); puratthābhimukhā ṭhitā (pts-vp-pli1)" data-ref="sc11, pts-vp-pli2.520, ms20Ap2_119, msdiv101"><i>Parammukhā nisīditvā,</i></a><br>
<a><i>yadi icchāmi passituṃ;</i></a><br>
<a><i>Uddhaṃ adho ca tiriyaṃ,</i></a><br>
<a><i>sabbaṃ passāmi cakkhunā.</i></a></p>
<p><a data-ref="sc12, ms20Ap2_120, msdiv102"><i>Yāvatā abhikaṅkhāmi,</i></a><br>
<a data-var="sugataduggate → sukatadukkaṭaṃ (sya1ed, sya2ed); sukatadukkate (pts-vp-pli1)"><i>daṭṭhuṃ sugataduggate;</i></a><br>
<a><i>Tattha āvaraṇaṃ natthi,</i></a><br>
<a><i>rukkhesu pabbatesu vā.</i></a></p>
<p><a data-ref="sc13, ms20Ap2_121, msdiv103"><i>Asīti devarājūnaṃ,</i></a><br>
<a><i>mahesittamakārayiṃ;</i></a><br>
<a><i>Satānaṃ cakkavattīnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc14, ms20Ap2_122, msdiv104"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Dīpasatasahassāni,</i></a><br>
<a><i>parivāre jalanti me.</i></a></p>
<p><a data-ref="sc15, ms20Ap2_123, msdiv105"><i>Devalokā cavitvāna,</i></a><br>
<a><i>uppajjiṃ mātukucchiyaṃ;</i></a><br>
<a data-var="Mātukucchigatā santī → mātukucchigataṃ santiṃ (bj); mātu kucchigataṃ santaṃ (sya1ed, sya2ed)"><i>Mātukucchigatā santī,</i></a><br>
<a><i>akkhi me na nimīlati.</i></a></p>
<p><a data-ref="sc16, ms20Ap2_124, msdiv106"><i>Dīpasatasahassāni,</i></a><br>
<a><i>puññakammasamaṅgitā;</i></a><br>
<a data-var="sūtikāgehe → sūtighare pajjalanti (bj, pts-vp-pli1); sūtighareva jalanti (sya1ed, sya2ed)"><i>Jalanti sūtikāgehe,</i></a><br>
<a><i>pañcadīpānidaṃ phalaṃ.</i></a></p>
<p><a data-ref="sc17, ms20Ap2_125, msdiv107"><i>Pacchime bhave sampatte,</i></a><br>
<a><i>mānasaṃ vinivattayiṃ;</i></a><br>
<a><i>Ajarāmataṃ sītibhāvaṃ,</i></a><br>
<a><i>nibbānaṃ phassayiṃ ahaṃ.</i></a></p>
<p><a data-ref="sc18, ms20Ap2_126, msdiv108"><i>Jātiyā sattavassāhaṃ,</i></a><br>
<a><i>arahattamapāpuṇiṃ;</i></a><br>
<a><i>Upasampādayī buddho,</i></a><br>
<a><i>guṇamaññāya gotamo.</i></a></p>
<p><a data-ref="sc19, ms20Ap2_127, msdiv109"><i>Maṇḍape rukkhamūle vā,</i></a><br>
<a><i>pāsādesu guhāsu vā;</i></a><br>
<a data-var="vasantiyā → ca jhāyanyantyā (bj); ca jhāyante (si); pajjhāyantā (sya1ed, sya2ed); ca jhāyantā (pts-vp-pli1)"><i>Suññāgāre vasantiyā,</i></a><br>
<a><i>pañcadīpā jalanti me.</i></a></p>
<p><a data-ref="sc20, ms20Ap2_128, msdiv110"><i>Dibbacakkhuvisuddhaṃ me,</i></a><br>
<a><i>samādhikusalā ahaṃ;</i></a><br>
<a><i>Abhiññāpāramippattā,</i></a><br>
<a><i>pañcadīpānidaṃ phalaṃ.</i></a></p>
<p><a data-ref="sc21, ms20Ap2_129, msdiv111"><i>Sabbavositavosānā,</i></a><br>
<a><i>katakiccā anāsavā;</i></a><br>
<a><i>Pañcadīpā mahāvīra,</i></a><br>
<a data-var="vandāmi → vandati (bj, mr)"><i>pāde vandāmi cakkhuma.</i></a></p>
<p><a data-ref="sc22, ms20Ap2_130, msdiv112"><i>Satasahassito kappe,</i></a><br>
<a><i>yaṃ dīpamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>pañcadīpānidaṃ phalaṃ.</i></a></p>
<p><a data-ref="sc23, ms20Ap2_131, msdiv113"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc24, pts-vp-pli2.521, ms20Ap2_132, msdiv114"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc25, ms20Ap2_133, msdiv115"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc26, ms20Ap2_134"><i>Itthaṃ sudaṃ pañcadīpikā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc27, ms20Ap2_135"><i>Pañcadīpikātheriyāpadānaṃ navamaṃ.</i></a></p>
</article>
</section>
</div>
</body>
</html>
