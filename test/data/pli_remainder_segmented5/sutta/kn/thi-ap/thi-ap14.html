<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap14">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Ekūposathikavagga</i></a></p>
<h1><a><i>4. Ekāsanadāyikātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_199, msdiv37"><i>“Nagare haṃsavatiyā,</i></a><br>
<a data-var="bālikā → mālikā (sya1ed, sya2ed, pts-vp-pli1)"><i>ahosiṃ bālikā tadā;</i></a><br>
<a><i>Mātā ca me pitā ceva,</i></a><br>
<a><i>kammantaṃ agamaṃsu te.</i></a></p>
<p><a data-ref="sc2, ms20Ap2_200, msdiv38"><i>Majjhanhikamhi sūriye,</i></a><br>
<a><i>addasaṃ samaṇaṃ ahaṃ;</i></a><br>
<a><i>Vīthiyā anugacchantaṃ,</i></a><br>
<a><i>āsanaṃ paññapesahaṃ.</i></a></p>
<p><a data-var="Gonakāvikatikāhi → goṇakacittakādīhi (bj, sya1ed, sya2ed)" data-ref="sc3, ms20Ap2_201, msdiv39"><i>Gonakāvikatikāhi,</i></a><br>
<a><i>paññapetvā mamāsanaṃ;</i></a><br>
<a><i>Pasannacittā sumanā,</i></a><br>
<a><i>idaṃ vacanamabraviṃ.</i></a></p>
<p><a data-ref="sc4, ms20Ap2_202, msdiv40"><i>‘Santattā kuthitā bhūmi,</i></a><br>
<a><i>sūro majjhanhike ṭhito;</i></a><br>
<a><i>Mālutā ca na vāyanti,</i></a><br>
<a data-var="cevettha mehiti → cettha upaṭṭhito (bj); cevatthamehiti (sya1ed, sya2ed); cevatthameti taṃ (pts-vp-pli1)"><i>kālo cevettha mehiti.</i></a></p>
<p><a data-ref="sc5, ms20Ap2_203, msdiv41"><i>Paññattamāsanamidaṃ,</i></a><br>
<a><i>tavatthāya mahāmuni;</i></a><br>
<a><i>Anukampaṃ upādāya,</i></a><br>
<a><i>nisīda mama āsane’.</i></a></p>
<p><a data-ref="sc6, ms20Ap2_204, msdiv42"><i>Nisīdi tattha samaṇo,</i></a><br>
<a><i>sudanto suddhamānaso;</i></a><br>
<a><i>Tassa pattaṃ gahetvāna,</i></a><br>
<a><i>yathārandhaṃ adāsahaṃ.</i></a></p>
<p><a data-ref="sc7, ms20Ap2_205, msdiv43"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc8, ms20Ap2_206, msdiv44"><i>Tattha me sukataṃ byamhaṃ,</i></a><br>
<a><i>āsanena sunimmitaṃ;</i></a><br>
<a><i>Saṭṭhiyojanamubbedhaṃ,</i></a><br>
<a><i>tiṃsayojanavitthataṃ.</i></a></p>
<p><a data-ref="sc9, pts-vp-pli2.526, ms20Ap2_207, msdiv45"><i>Soṇṇamayā maṇimayā,</i></a><br>
<a><i>athopi phalikāmayā;</i></a><br>
<a><i>Lohitaṅgamayā ceva,</i></a><br>
<a><i>pallaṅkā vividhā mama.</i></a></p>
<p><a data-ref="sc10, ms20Ap2_208, msdiv46"><i>Tūlikāvikatikāhi,</i></a><br>
<a><i>kaṭṭissacittakāhi ca;</i></a><br>
<a><i>Uddaekantalomī ca,</i></a><br>
<a data-var="susaṇṭhitā → susanthatā (bj); susanthato (pts-vp-pli1)"><i>pallaṅkā me susaṇṭhitā.</i></a></p>
<p><a data-ref="sc11, ms20Ap2_209, msdiv47"><i>Yadā icchāmi gamanaṃ,</i></a><br>
<a><i>hāsakhiḍḍasamappitā;</i></a><br>
<a><i>Saha pallaṅkaseṭṭhena,</i></a><br>
<a><i>gacchāmi mama patthitaṃ.</i></a></p>
<p><a data-ref="sc12, ms20Ap2_210, msdiv48"><i>Asīti devarājūnaṃ,</i></a><br>
<a><i>mahesittamakārayiṃ;</i></a><br>
<a><i>Sattati cakkavattīnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc13, ms20Ap2_211, msdiv49"><i>Bhavābhave saṃsarantī,</i></a><br>
<a><i>mahābhogaṃ labhāmahaṃ;</i></a><br>
<a><i>Bhoge me ūnatā natthi,</i></a><br>
<a data-var="ekāsanassidaṃ phalaṃ → ekāsanaphalaṃ idaṃ (sabbattha)"><i>ekāsanassidaṃ phalaṃ.</i></a></p>
<p><a data-ref="sc14, ms20Ap2_212, msdiv50"><i>Duve bhave saṃsarāmi,</i></a><br>
<a><i>devatte atha mānuse;</i></a><br>
<a><i>Aññe bhave na jānāmi,</i></a><br>
<a><i>ekāsanassidaṃ phalaṃ.</i></a></p>
<p><a data-ref="sc15, ms20Ap2_213, msdiv51"><i>Duve kule pajāyāmi,</i></a><br>
<a><i>khattiye cāpi brāhmaṇe;</i></a><br>
<a data-var="Uccākulīnā → uccākulikā (sya1ed, sya2ed, pts-vp-pli1, mr)"><i>Uccākulīnā sabbattha,</i></a><br>
<a><i>ekāsanassidaṃ phalaṃ.</i></a></p>
<p><a data-ref="sc16, ms20Ap2_214, msdiv52"><i>Domanassaṃ na jānāmi,</i></a><br>
<a><i>cittasantāpanaṃ mama;</i></a><br>
<a><i>Vevaṇṇiyaṃ na jānāmi,</i></a><br>
<a><i>ekāsanassidaṃ phalaṃ.</i></a></p>
<p><a data-ref="sc17, ms20Ap2_215, msdiv53"><i>Dhātiyo maṃ upaṭṭhanti,</i></a><br>
<a data-var="celāpikā → kheḷāsikā (bj); celāvakā (sya1ed, sya2ed); celāvikā (pts-vp-pli1)"><i>khujjā celāpikā bahū;</i></a><br>
<a><i>Aṅkena aṅkaṃ gacchāmi,</i></a><br>
<a><i>ekāsanassidaṃ phalaṃ.</i></a></p>
<p><a data-ref="sc18, ms20Ap2_216, msdiv54"><i>Aññā nhāpenti bhojenti,</i></a><br>
<a><i>aññā ramenti maṃ sadā;</i></a><br>
<a><i>Aññā gandhaṃ vilimpanti,</i></a><br>
<a data-var="ekāsanassidaṃ phalaṃ → aññā ramenti maṃ sadā. (sya1ed, sya2ed); … ekāsanaphalaṃ idam (pts-vp-pli1)"><i>ekāsanassidaṃ phalaṃ.</i></a></p>
<p><a data-ref="sc19, ms20Ap2_217, msdiv55"><i>Maṇḍape rukkhamūle vā,</i></a><br>
<a><i>suññāgāre vasantiyā;</i></a><br>
<a><i>Mama saṅkappamaññāya,</i></a><br>
<a><i>pallaṅko upatiṭṭhati.</i></a></p>
<p><a data-ref="sc20, ms20Ap2_218, msdiv56"><i>Ayaṃ pacchimako mayhaṃ,</i></a><br>
<a><i>carimo vattate bhavo;</i></a><br>
<a><i>Ajjāpi rajjaṃ chaḍḍetvā,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc21, ms20Ap2_219, msdiv57"><i>Satasahassito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>ekāsanassidaṃ phalaṃ.</i></a></p>
<p><a data-ref="sc22, ms20Ap2_220, msdiv58"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc23, ms20Ap2_221, msdiv59"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc24, ms20Ap2_222, msdiv60"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc25, ms20Ap2_223"><i>Itthaṃ sudaṃ ekāsanadāyikā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc26, ms20Ap2_224"><i>Ekāsanadāyikātheriyāpadānaṃ catutthaṃ.</i></a></p>
</article>
</section>
</div>
</body>
</html>
