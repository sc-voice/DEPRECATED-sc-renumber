<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap19">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Ekūposathikavagga</i></a></p>
<h1><a><i>9. Uppalavaṇṇātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_558, msdiv384"><i>“Bhikkhunī uppalavaṇṇā,</i></a><br>
<a><i>iddhiyā pāramiṃ gatā;</i></a><br>
<a><i>Vanditvā satthuno pāde,</i></a><br>
<a><i>idaṃ vacanamabravi.</i></a></p>
<p><a data-var="jātisaṃsāraṃ → jātisaṃsārā (pts-vp-pli1)" data-ref="sc2, ms20Ap2_559, msdiv385"><i>‘Nitthiṇṇā jātisaṃsāraṃ,</i></a><br>
<a><i>pattāhaṃ acalaṃ padaṃ;</i></a><br>
<a><i>Sabbadukkhaṃ mayā khīṇaṃ,</i></a><br>
<a><i>ārocemi mahāmuni.</i></a></p>
<p><a data-ref="sc3, ms20Ap2_560, msdiv386"><i>Yāvatā parisā atthi,</i></a><br>
<a><i>pasannā jinasāsane;</i></a><br>
<a><i>Yassā ca meparādhotthi,</i></a><br>
<a><i>khamantu jinasammukhā.</i></a></p>
<p><a data-var="saṃsarantiyā → saṃsarantāya (bj); saṃsarantā me (sya1ed, sya2ed, pts-vp-pli1)" data-ref="sc4, ms20Ap2_561, msdiv387"><i>Saṃsāre saṃsarantiyā,</i></a><br>
<a><i>khalitaṃ me sace bhave;</i></a><br>
<a><i>Ārocemi mahāvīra,</i></a><br>
<a data-var="taṃ → me (sya1ed, sya2ed)"><i>aparādhaṃ khamassu taṃ’.</i></a></p>
<p><a data-ref="sc5, ms20Ap2_562, msdiv388"><i>‘Iddhiñcāpi nidassehi,</i></a><br>
<a><i>mama sāsanakārike;</i></a><br>
<a><i>Catasso parisā ajja,</i></a><br>
<a><i>kaṅkhaṃ chindāhi yāvatā’.</i></a></p>
<p><a data-ref="sc6, ms20Ap2_563, msdiv389"><i>‘Dhītā tuyhaṃ mahāvīra,</i></a><br>
<a><i>paññavanta jutindhara;</i></a><br>
<a><i>Bahuñca dukkaraṃ kammaṃ,</i></a><br>
<a><i>kataṃ me atidukkaraṃ.</i></a></p>
<p><a data-ref="sc7, ms20Ap2_564, msdiv390"><i>Uppalasseva me vaṇṇo,</i></a><br>
<a><i>nāmenuppalanāmikā;</i></a><br>
<a><i>Sāvikā te mahāvīra,</i></a><br>
<a><i>pāde vandāmi cakkhuma.</i></a></p>
<p><a data-ref="sc8, ms20Ap2_565, msdiv391"><i>Rāhulo ca ahañceva,</i></a><br>
<a><i>nekajātisate bahū;</i></a><br>
<a><i>Ekasmiṃ sambhave jātā,</i></a><br>
<a><i>samānachandamānasā.</i></a></p>
<p><a data-ref="sc9, ms20Ap2_566, msdiv392"><i>Nibbatti ekato hoti,</i></a><br>
<a data-var="jātiyāpi ca ekato → jātīsu bahuso mama (bj); jātiyā cāpi ekato (sya1ed, sya2ed, pts-vp-pli1)"><i>jātiyāpi ca ekato;</i></a><br>
<a><i>Pacchime bhave sampatte,</i></a><br>
<a><i>ubhopi nānāsambhavā.</i></a></p>
<p><a data-ref="sc10, ms20Ap2_567, msdiv393"><i>Putto ca rāhulo nāma,</i></a><br>
<a><i>dhītā uppalasavhayā;</i></a><br>
<a><i>Passa vīra mamaṃ iddhiṃ,</i></a><br>
<a><i>balaṃ dassemi satthuno’.</i></a></p>
<p><a data-ref="sc11, pts-vp-pli2.552, ms20Ap2_568, msdiv394"><i>Mahāsamudde caturo,</i></a><br>
<a><i>pakkhipi hatthapātiyaṃ;</i></a><br>
<a><i>Telaṃ hatthagatañceva,</i></a><br>
<a data-var="khiḍḍo → vejjo (bj, pts-vp-pli1)"><i>khiḍḍo komārako yathā.</i></a></p>
<p><a data-ref="sc12, ms20Ap2_569, msdiv395"><i>Ubbattayitvā pathaviṃ,</i></a><br>
<a><i>pakkhipi hatthapātiyaṃ;</i></a><br>
<a><i>Cittaṃ muñjaṃ yathā nāma,</i></a><br>
<a><i>luñci komārako yuvā.</i></a></p>
<p><a data-ref="sc13, ms20Ap2_570, msdiv396"><i>Cakkavāḷasamaṃ pāṇiṃ,</i></a><br>
<a><i>chādayitvāna matthake;</i></a><br>
<a><i>Vassāpetvāna phusitaṃ,</i></a><br>
<a><i>nānāvaṇṇaṃ punappunaṃ.</i></a></p>
<p><a data-ref="sc14, ms20Ap2_571, msdiv397"><i>Bhūmiṃ udukkhalaṃ katvā,</i></a><br>
<a><i>dhaññaṃ katvāna sakkharaṃ;</i></a><br>
<a><i>Sineruṃ musalaṃ katvā,</i></a><br>
<a><i>maddi komārikā yathā.</i></a></p>
<p><a data-ref="sc15, ms20Ap2_572, msdiv398"><i>‘Dhītāhaṃ buddhaseṭṭhassa,</i></a><br>
<a><i>nāmenuppalasavhayā;</i></a><br>
<a><i>Abhiññāsu vasībhūtā,</i></a><br>
<a><i>tava sāsanakārikā.</i></a></p>
<p><a data-ref="sc16, ms20Ap2_573, msdiv399"><i>Nānāvikubbanaṃ katvā,</i></a><br>
<a><i>dassetvā lokanāyakaṃ;</i></a><br>
<a data-var="sāvetvā → pakāsetvā (sya1ed, sya2ed)"><i>Nāmagottañca sāvetvā,</i></a><br>
<a><i>pāde vandāmi cakkhuma.</i></a></p>
<p><a data-var="Iddhīsu → iddhiyā (bj, pts-vp-pli1)" data-ref="sc17, ms20Ap2_574, msdiv400"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmune.</i></a></p>
<p><a data-ref="sc18, ms20Ap2_575, msdiv401"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc19, ms20Ap2_576, msdiv402"><i>Atthadhammaniruttīsu,</i></a><br>
<a><i>Paṭibhāne tatheva ca;</i></a><br>
<a data-var="vimalaṃ → vipulaṃ (sya1ed, sya2ed, pts-vp-pli1)"><i>Ñāṇaṃ me vimalaṃ suddhaṃ,</i></a><br>
<a><i>Sabhāvena mahesino.</i></a></p>
<p><a data-ref="sc20, ms20Ap2_577, msdiv403"><i>Purimānaṃ jinaggānaṃ,</i></a><br>
<a data-var="saṅgamaṃ te nidassitaṃ → sammukhā ca parammukhā (bj); saṅgāmantena dassitaṃ (sya1ed, sya2ed); saṅkamante nidassitaṃ (pts-vp-pli1)"><i>saṅgamaṃ te nidassitaṃ;</i></a><br>
<a><i>Adhikāraṃ bahuṃ mayhaṃ,</i></a><br>
<a><i>tuyhatthāya mahāmuni.</i></a></p>
<p><a data-ref="sc21, ms20Ap2_578, msdiv404"><i>Yaṃ mayā pūritaṃ kammaṃ,</i></a><br>
<a><i>Kusalaṃ sara me muni;</i></a><br>
<a><i>Tavatthāya mahāvīra,</i></a><br>
<a><i>Puññaṃ upacitaṃ mayā.</i></a></p>
<p><a data-ref="sc22, ms20Ap2_579, msdiv405"><i>Abhabbaṭṭhāne vajjetvā,</i></a><br>
<a data-var="vārayantī → parivajjenti (bj); paripācento (sya1ed, sya2ed, pts-vp-pli1)"><i>vārayantī anācaraṃ;</i></a><br>
<a><i>Tavatthāya mahāvīra,</i></a><br>
<a><i>cattaṃ me jīvituttamaṃ.</i></a></p>
<p><a data-ref="sc23, ms20Ap2_580, msdiv406"><i>Dasakoṭisahassāni,</i></a><br>
<a><i>adāsiṃ mama jīvitaṃ;</i></a><br>
<a><i>Pariccattā ca me homi,</i></a><br>
<a><i>tavatthāya mahāmuni’.</i></a></p>
<p><a data-ref="sc24, ms20Ap2_581, msdiv407"><i>Tadātivimhitā sabbā,</i></a><br>
<a><i>sirasāva katañjalī;</i></a><br>
<a><i>‘Avocayye kathaṃ āsi,</i></a><br>
<a><i>atuliddhiparakkamā’.</i></a></p>
<p><a data-ref="sc25, pts-vp-pli2.553, ms20Ap2_582, msdiv408"><i>Satasahassito kappe,</i></a><br>
<a><i>nāgakaññā ahaṃ tadā;</i></a><br>
<a><i>Vimalā nāma nāmena,</i></a><br>
<a><i>kaññānaṃ sādhusammatā.</i></a></p>
<p><a data-ref="sc26, ms20Ap2_583, msdiv409"><i>Mahorago mahānāgo,</i></a><br>
<a><i>pasanno jinasāsane;</i></a><br>
<a><i>Padumuttaraṃ mahātejaṃ,</i></a><br>
<a><i>nimantesi sasāvakaṃ.</i></a></p>
<p><a data-ref="sc27, ms20Ap2_584, msdiv410"><i>Ratanamayaṃ maṇḍapaṃ,</i></a><br>
<a><i>pallaṅkaṃ ratanāmayaṃ;</i></a><br>
<a><i>Ratanaṃ vālukākiṇṇaṃ,</i></a><br>
<a><i>upabhogaṃ ratanāmayaṃ.</i></a></p>
<p><a data-ref="sc28, ms20Ap2_585, msdiv411"><i>Maggañca paṭiyādesi,</i></a><br>
<a><i>ratanaddhajabhūsitaṃ;</i></a><br>
<a><i>Paccuggantvāna sambuddhaṃ,</i></a><br>
<a><i>vajjanto tūriyehi so.</i></a></p>
<p><a data-var="Parisāhi ca catūhi → parisāhi catūhi so (bj); parisāhi catassohi (pts-vp-pli1)" data-ref="sc29, ms20Ap2_586, msdiv412"><i>Parisāhi ca catūhi,</i></a><br>
<a data-var="parivuto → sahito (bj); pharate (sya1ed, sya2ed); pareto (pts-vp-pli1)"><i>parivuto lokanāyako;</i></a><br>
<a><i>Mahoragassa bhavane,</i></a><br>
<a><i>nisīdi paramāsane.</i></a></p>
<p><a data-ref="sc30, ms20Ap2_587, msdiv413"><i>Annaṃ pānaṃ khādanīyaṃ,</i></a><br>
<a><i>bhojanañca mahārahaṃ;</i></a><br>
<a><i>Varaṃ varañca pādāsi,</i></a><br>
<a><i>nāgarājā mahāyasaṃ.</i></a></p>
<p><a data-ref="sc31, ms20Ap2_588, msdiv414"><i>Bhuñjitvāna sambuddho,</i></a><br>
<a><i>pattaṃ dhovitvā yoniso;</i></a><br>
<a><i>Anumodanīyaṃkāsi,</i></a><br>
<a><i>nāgakaññā mahiddhikā.</i></a></p>
<p><a data-ref="sc32, ms20Ap2_589, msdiv415"><i>Sabbaññuṃ phullitaṃ disvā,</i></a><br>
<a><i>nāgakaññā mahāyasaṃ;</i></a><br>
<a><i>Pasannaṃ satthuno cittaṃ,</i></a><br>
<a><i>sunibandhañca mānasaṃ.</i></a></p>
<p><a data-ref="sc33, ms20Ap2_590, msdiv416"><i>Mamañca cittamaññāya,</i></a><br>
<a><i>jalajuttamanāmako;</i></a><br>
<a><i>Tasmiṃ khaṇe mahāvīro,</i></a><br>
<a><i>bhikkhuniṃ dassayiddhiyā.</i></a></p>
<p><a data-ref="sc34, ms20Ap2_591, msdiv417"><i>Iddhī anekā dassesi,</i></a><br>
<a><i>bhikkhunī sā visāradā;</i></a><br>
<a><i>Pamoditā vedajātā,</i></a><br>
<a data-var="idamabravi → etadabraviṃ (bj, sya1ed, sya2ed, pts-vp-pli1)"><i>satthāraṃ idamabravi.</i></a></p>
<p><a data-ref="sc35, ms20Ap2_592, msdiv418"><i>‘Addasāhaṃ imaṃ iddhiṃ,</i></a><br>
<a><i>sumanaṃ itarāyapi;</i></a><br>
<a><i>Kathaṃ ahosi sā vīra,</i></a><br>
<a><i>iddhiyā suvisāradā’.</i></a></p>
<p><a data-ref="sc36, ms20Ap2_593, msdiv419"><i>‘Orasā mukhato jātā,</i></a><br>
<a><i>dhītā mama mahiddhikā;</i></a><br>
<a><i>Mamānusāsanikarā,</i></a><br>
<a><i>iddhiyā suvisāradā’.</i></a></p>
<p><a data-ref="sc37, ms20Ap2_594, msdiv420"><i>Buddhassa vacanaṃ sutvā,</i></a><br>
<a data-var="evaṃ patthesahaṃ tadā → tuṭṭhā evaṃ avocahaṃ (sya1ed, sya2ed); tuṭṭhā eva patthesahaṃ (pts-vp-pli1); evamahosahaṃ tadā (mr)"><i>evaṃ patthesahaṃ tadā;</i></a><br>
<a><i>‘Ahampi tādisā homi,</i></a><br>
<a><i>iddhiyā suvisāradā.</i></a></p>
<p><a data-ref="sc38, pts-vp-pli2.554, ms20Ap2_595, msdiv421"><i>Pamoditāhaṃ sumanā,</i></a><br>
<a data-var="patthe uttamamānasā → pattauttamamānasā (bj, sya1ed, sya2ed); pattamuttamamānasā (pts-vp-pli1)"><i>patthe uttamamānasā;</i></a><br>
<a><i>Anāgatamhi addhāne,</i></a><br>
<a><i>īdisā homi nāyaka’.</i></a></p>
<p><a data-ref="sc39, ms20Ap2_596, msdiv422"><i>Maṇimayamhi pallaṅke,</i></a><br>
<a><i>maṇḍapamhi pabhassare;</i></a><br>
<a><i>Annapānena tappetvā,</i></a><br>
<a><i>sasaṃghaṃ lokanāyakaṃ.</i></a></p>
<p><a data-ref="sc40, ms20Ap2_597, msdiv423"><i>Nāgānaṃ pavaraṃ pupphaṃ,</i></a><br>
<a><i>aruṇaṃ nāma uppalaṃ;</i></a><br>
<a><i>‘Vaṇṇaṃ me īdisaṃ hotu’,</i></a><br>
<a><i>pūjesiṃ lokanāyakaṃ.</i></a></p>
<p><a data-ref="sc41, ms20Ap2_598, msdiv424"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc42, ms20Ap2_599, msdiv425"><i>Tato cutāhaṃ manuje,</i></a><br>
<a><i>upapannā sayambhuno;</i></a><br>
<a><i>Uppalehi paṭicchannaṃ,</i></a><br>
<a><i>piṇḍapātamadāsahaṃ.</i></a></p>
<p><a data-ref="sc43, ms20Ap2_600, msdiv426"><i>Ekanavutito kappe,</i></a><br>
<a><i>vipassī nāma nāyako;</i></a><br>
<a><i>Uppajji cārudassano,</i></a><br>
<a><i>sabbadhammesu cakkhumā.</i></a></p>
<p><a data-ref="sc44, ms20Ap2_601, msdiv427"><i>Seṭṭhidhītā tadā hutvā,</i></a><br>
<a><i>bārāṇasipuruttame;</i></a><br>
<a><i>Nimantetvāna sambuddhaṃ,</i></a><br>
<a><i>sasaṃghaṃ lokanāyakaṃ.</i></a></p>
<p><a data-ref="sc45, ms20Ap2_602, msdiv428"><i>Mahādānaṃ daditvāna,</i></a><br>
<a><i>uppalehi vināyakaṃ;</i></a><br>
<a data-var="cetasāva → ca teheva (sya1ed, sya2ed, pts-vp-pli1)"><i>Pūjayitvā cetasāva,</i></a><br>
<a><i>vaṇṇasobhaṃ apatthayiṃ.</i></a></p>
<p><a data-ref="sc46, ms20Ap2_603, msdiv429"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc47, ms20Ap2_604, msdiv430"><i>Upaṭṭhāko mahesissa,</i></a><br>
<a><i>tadā āsi narissaro;</i></a><br>
<a><i>Kāsirājā kikī nāma,</i></a><br>
<a><i>bārāṇasipuruttame.</i></a></p>
<p><a data-ref="sc48, ms20Ap2_605, msdiv431"><i>Tassāsiṃ dutiyā dhītā,</i></a><br>
<a><i>samaṇaguttasavhayā;</i></a><br>
<a><i>Dhammaṃ sutvā jinaggassa,</i></a><br>
<a><i>pabbajjaṃ samarocayiṃ.</i></a></p>
<p><a data-ref="sc49, ms20Ap2_606, msdiv432"><i>Anujāni na no tāto,</i></a><br>
<a><i>agāreva tadā mayaṃ;</i></a><br>
<a><i>Vīsavassasahassāni,</i></a><br>
<a><i>vicarimha atanditā.</i></a></p>
<p><a data-ref="sc50, ms20Ap2_607, msdiv433"><i>Komāribrahmacariyaṃ,</i></a><br>
<a><i>rājakaññā sukhedhitā;</i></a><br>
<a><i>Buddhopaṭṭhānaniratā,</i></a><br>
<a><i>muditā sattadhītaro.</i></a></p>
<p><a data-ref="sc51, ms20Ap2_608, msdiv434"><i>Samaṇī samaṇaguttā ca,</i></a><br>
<a data-var="bhikkhudāyikā → bhikkhudāsikā (bj, sya1ed, sya2ed); bhikkhadāyikā (pts-vp-pli1)"><i>bhikkhunī bhikkhudāyikā;</i></a><br>
<a><i>Dhammā ceva sudhammā ca,</i></a><br>
<a data-var="saṃghadāyikā → saṅghadāsikā (bj, sya1ed, sya2ed)"><i>sattamī saṃghadāyikā.</i></a></p>
<p><a data-ref="sc52, ms20Ap2_609, msdiv435"><i>Ahaṃ khemā ca sappaññā,</i></a><br>
<a><i>paṭācārā ca kuṇḍalā;</i></a><br>
<a><i>Kisāgotamī dhammadinnā,</i></a><br>
<a><i>visākhā hoti sattamī.</i></a></p>
<p><a data-ref="sc53, pts-vp-pli2.555, ms20Ap2_610, msdiv436"><i>Tehi kammehi sukatehi,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc54, ms20Ap2_611, msdiv437"><i>Tato cutā manussesu,</i></a><br>
<a><i>upapannā mahākule;</i></a><br>
<a><i>Pītaṃ maṭṭhaṃ varaṃ dussaṃ,</i></a><br>
<a><i>adaṃ arahato ahaṃ.</i></a></p>
<p><a data-ref="sc55, ms20Ap2_612, msdiv438"><i>Tato cutāriṭṭhapure,</i></a><br>
<a><i>jātā vippakule ahaṃ;</i></a><br>
<a><i>Dhītā tiriṭivacchassa,</i></a><br>
<a><i>ummādantī manoharā.</i></a></p>
<p><a data-ref="sc56, ms20Ap2_613, msdiv439"><i>Tato cutā janapade,</i></a><br>
<a><i>kule aññatare ahaṃ;</i></a><br>
<a><i>Pasūtā nātiphītamhi,</i></a><br>
<a><i>sāliṃ gopemahaṃ tadā.</i></a></p>
<p><a data-ref="sc57, ms20Ap2_614, msdiv440"><i>Disvā paccekasambuddhaṃ,</i></a><br>
<a><i>pañcalājāsatānihaṃ;</i></a><br>
<a><i>Datvā padumacchannāni,</i></a><br>
<a><i>pañca puttasatānihaṃ.</i></a></p>
<p><a data-ref="sc58, ms20Ap2_615, msdiv441"><i>Patthayiṃ tepi patthesuṃ,</i></a><br>
<a><i>madhuṃ datvā sayambhuno;</i></a><br>
<a><i>Tato cutā araññehaṃ,</i></a><br>
<a><i>ajāyiṃ padumodare.</i></a></p>
<p><a data-ref="sc59, ms20Ap2_616, msdiv442"><i>Kāsirañño mahesīhaṃ,</i></a><br>
<a><i>hutvā sakkatapūjitā;</i></a><br>
<a><i>Ajaniṃ rājaputtānaṃ,</i></a><br>
<a><i>anūnaṃ satapañcakaṃ.</i></a></p>
<p><a data-ref="sc60, ms20Ap2_617, msdiv443"><i>Yadā te yobbanappattā,</i></a><br>
<a><i>kīḷantā jalakīḷitaṃ;</i></a><br>
<a><i>Disvā opattapadumaṃ,</i></a><br>
<a><i>āsuṃ paccekanāyakā.</i></a></p>
<p><a data-ref="sc61, ms20Ap2_618, msdiv444"><i>Sāhaṃ tehi vinābhūtā,</i></a><br>
<a data-var="sutavīrehi sokinī → sutavarehi sokinī (bj, sya1ed, sya2ed)"><i>sutavīrehi sokinī;</i></a><br>
<a><i>Cutā isigilipasse,</i></a><br>
<a><i>gāmakamhi ajāyihaṃ.</i></a></p>
<p><a data-ref="sc62, ms20Ap2_619, msdiv445"><i>Yadā buddhā sutamatī,</i></a><br>
<a data-var="bhattunopi ca → attanopica (sya1ed, sya2ed); sutānakasakaṃ tadā (pts-vp-pli1)"><i>sutānaṃ bhattunopi ca;</i></a><br>
<a><i>Yāguṃ ādāya gacchantī,</i></a><br>
<a><i>aṭṭha paccekanāyake.</i></a></p>
<p><a data-ref="sc63, ms20Ap2_620, msdiv446"><i>Bhikkhāya gāmaṃ gacchante,</i></a><br>
<a><i>disvā putte anussariṃ;</i></a><br>
<a><i>Khīradhārā viniggacchi,</i></a><br>
<a><i>tadā me puttapemasā.</i></a></p>
<p><a data-ref="sc64, ms20Ap2_621, msdiv447"><i>Tato tesaṃ adaṃ yāguṃ,</i></a><br>
<a><i>pasannā sehi pāṇibhi;</i></a><br>
<a><i>Tato cutāhaṃ tidasaṃ,</i></a><br>
<a><i>nandanaṃ upapajjahaṃ.</i></a></p>
<p><a data-ref="sc65, ms20Ap2_622, msdiv448"><i>Anubhotvā sukhaṃ dukkhaṃ,</i></a><br>
<a><i>saṃsaritvā bhavābhave;</i></a><br>
<a><i>Tavatthāya mahāvīra,</i></a><br>
<a><i>pariccattañca jīvitaṃ.</i></a></p>
<p><a data-ref="sc66, pts-vp-pli2.556, ms20Ap2_623, msdiv449"><i>Evaṃ bahuvidhaṃ dukkhaṃ,</i></a><br>
<a><i>sampattī ca bahubbidhā;</i></a><br>
<a><i>Pacchime bhave sampatte,</i></a><br>
<a><i>jātā sāvatthiyaṃ pure.</i></a></p>
<p><a data-ref="sc67, ms20Ap2_624, msdiv450"><i>Mahādhanaseṭṭhikule,</i></a><br>
<a><i>sukhite sajjite tathā;</i></a><br>
<a><i>Nānāratanapajjote,</i></a><br>
<a><i>sabbakāmasamiddhine.</i></a></p>
<p><a data-ref="sc68, ms20Ap2_625, msdiv451"><i>Sakkatā pūjitā ceva,</i></a><br>
<a><i>mānitāpacitā tathā;</i></a><br>
<a data-var="Rūpasobhaggasampannā → rūpasiriṃ anuppattā (sya1ed, sya2ed, pts-vp-pli1, csp1ed)"><i>Rūpasobhaggasampannā,</i></a><br>
<a data-var="atisakkatā → abhisammatā (bj); abhisakkatā ()"><i>kulesu atisakkatā.</i></a></p>
<p><a data-ref="sc69, ms20Ap2_626, msdiv452"><i>Atīva patthitā cāsiṃ,</i></a><br>
<a><i>rūpabhogasirīhi ca;</i></a><br>
<a><i>Patthitā seṭṭhiputtehi,</i></a><br>
<a><i>anekehi satehipi.</i></a></p>
<p><a data-ref="sc70, ms20Ap2_627, msdiv453"><i>Agāraṃ pajahitvāna,</i></a><br>
<a><i>pabbajiṃ anagāriyaṃ;</i></a><br>
<a><i>Aḍḍhamāse asampatte,</i></a><br>
<a><i>catusaccamapāpuṇiṃ.</i></a></p>
<p><a data-ref="sc71, ms20Ap2_628, msdiv454"><i>Iddhiyā abhinimmitvā,</i></a><br>
<a><i>caturassaṃ rathaṃ ahaṃ;</i></a><br>
<a><i>Buddhassa pāde vandissaṃ,</i></a><br>
<a><i>lokanāthassa tādino.</i></a></p>
<p><a data-var="pādapaṃ → bhikkhunī (bj, pts-vp-pli1, mr)" data-ref="sc72, ms20Ap2_629, msdiv455"><i>‘Supupphitaggaṃ upagamma pādapaṃ,</i></a><br>
<a><i>Ekā tuvaṃ tiṭṭhasi sālamūle;</i></a><br>
<a data-var="Na cāpi te dutiyo atthi koci → na catthi te dutiyā vaṇṇadhātu (bj, pts-vp-pli1, mr); na cāpi tuyhaṃ dutiyatthi koci (sya1ed, sya2ed)"><i>Na cāpi te dutiyo atthi koci,</i></a><br>
<a><i>Bāle na tvaṃ bhāyasi dhuttakānaṃ’.</i></a></p>
<p><a data-var="Sataṃ sahassānipi → sataṃ sahassānampi (pts-vp-pli1)" data-ref="sc73, ms20Ap2_630, msdiv456"><i>‘Sataṃ sahassānipi dhuttakānaṃ,</i></a><br>
<a><i>Samāgatā edisakā bhaveyyuṃ;</i></a><br>
<a><i>Lomaṃ na iñje na sampavedhe,</i></a><br>
<a data-var="tuvaṃ māra karissaseko → na māra bhāyāmi tavekikāpi (bj, mr); māraṃ na bhāyāmi taṃ ekikāsiṃ (pts-vp-pli1)"><i>Kiṃ me tuvaṃ māra karissaseko.</i></a></p>
<p><a data-ref="sc74, ms20Ap2_631, msdiv457"><i>Esā antaradhāyāmi,</i></a><br>
<a><i>kucchiṃ vā pavisāmi te;</i></a><br>
<a><i>Bhamukantarikāyampi,</i></a><br>
<a><i>tiṭṭhantiṃ maṃ na dakkhasi.</i></a></p>
<p><a data-ref="sc75, ms20Ap2_632, msdiv458"><i>Cittasmiṃ vasībhūtāmhi,</i></a><br>
<a><i>iddhipādā subhāvitā;</i></a><br>
<a><i>Sabbabandhanamuttāmhi,</i></a><br>
<a><i>na taṃ bhāyāmi āvuso.</i></a></p>
<p><a data-ref="sc76, ms20Ap2_633, msdiv459"><i>Sattisūlūpamā kāmā,</i></a><br>
<a><i>khandhāsaṃ adhikuṭṭanā;</i></a><br>
<a><i>Yaṃ tvaṃ kāmaratiṃ brūsi,</i></a><br>
<a><i>aratī dāni sā mama.</i></a></p>
<p><a data-ref="sc77, pts-vp-pli2.557, ms20Ap2_634, msdiv460"><i>Sabbattha vihatā nandī,</i></a><br>
<a><i>tamokhandho padālito;</i></a><br>
<a><i>Evaṃ jānāhi pāpima,</i></a><br>
<a><i>nihato tvamasi antaka’.</i></a></p>
<p><a data-ref="sc78, ms20Ap2_635, msdiv461"><i>Jino tamhi guṇe tuṭṭho,</i></a><br>
<a><i>etadagge ṭhapesi maṃ;</i></a><br>
<a><i>Aggā iddhimatīnanti,</i></a><br>
<a><i>parisāsu vināyako.</i></a></p>
<p><a data-ref="sc79, ms20Ap2_636, msdiv462"><i>Pariciṇṇo mayā satthā,</i></a><br>
<a><i>kataṃ buddhassa sāsanaṃ;</i></a><br>
<a><i>Ohito garuko bhāro,</i></a><br>
<a><i>bhavanettisamūhatā.</i></a></p>
<p><a data-ref="sc80, ms20Ap2_637, msdiv463"><i>Yassatthāya pabbajitā,</i></a><br>
<a><i>agārasmānagāriyaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc81, ms20Ap2_638, msdiv464"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Khaṇena upanāmenti,</i></a><br>
<a><i>sahassāni samantato.</i></a></p>
<p><a data-ref="sc82, ms20Ap2_639, msdiv465"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc83, ms20Ap2_640, msdiv466"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc84, ms20Ap2_641, msdiv467"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc85, ms20Ap2_642"><i>Itthaṃ sudaṃ uppalavaṇṇā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc86, ms20Ap2_643"><i>Uppalavaṇṇātheriyāpadānaṃ navamaṃ.</i></a></p>
</article>
</section>
</div>
</body>
</html>
