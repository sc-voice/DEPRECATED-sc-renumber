<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap11">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Ekūposathikavagga</i></a></p>
<h1><a data-var="1 Ekūposathikātherīapadāna → ekuposathikātheriyāpadānaṃ (sya1ed, sya2ed)"><i>1 Ekūposathikātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_157, msdiv1"><i>“Nagare bandhumatiyā,</i></a><br>
<a><i>bandhumā nāma khattiyo;</i></a><br>
<a><i>Divase puṇṇamāya so,</i></a><br>
<a><i>upavasi uposathaṃ.</i></a></p>
<p><a data-ref="sc2, ms20Ap2_158, msdiv2"><i>Ahaṃ tena samayena,</i></a><br>
<a><i>kumbhadāsī ahaṃ tahiṃ;</i></a><br>
<a><i>Disvā sarājakaṃ senaṃ,</i></a><br>
<a><i>evāhaṃ cintayiṃ tadā.</i></a></p>
<p><a data-ref="sc3, ms20Ap2_159, msdiv3"><i>‘Rājāpi rajjaṃ chaḍḍetvā,</i></a><br>
<a><i>upavasi uposathaṃ;</i></a><br>
<a><i>Saphalaṃ nūna taṃ kammaṃ,</i></a><br>
<a><i>janakāyo pamodito’.</i></a></p>
<p><a data-ref="sc4, pts-vp-pli2.523, ms20Ap2_160, msdiv4"><i>Yoniso paccavekkhitvā,</i></a><br>
<a data-var="duggaccañca → duggatiñca (sya1ed, sya2ed) | daliddataṃ → daḷiddataṃ (bj, pts-vp-pli1)"><i>duggaccañca daliddataṃ;</i></a><br>
<a><i>Mānasaṃ sampahaṃsitvā,</i></a><br>
<a><i>upavasiṃ uposathaṃ.</i></a></p>
<p><a data-ref="sc5, ms20Ap2_161, msdiv5"><i>Ahaṃ uposathaṃ katvā,</i></a><br>
<a><i>sammāsambuddhasāsane;</i></a><br>
<a><i>Tena kammena sukatena,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc6, ms20Ap2_162, msdiv6"><i>Tattha me sukataṃ byamhaṃ,</i></a><br>
<a data-var="ubbhayojanamuggataṃ → uddhaṃ yojanamuggataṃ (bj, sya1ed, sya2ed); ubbhaṃ yojanamuggataṃ (pts-vp-pli1)"><i>ubbhayojanamuggataṃ;</i></a><br>
<a><i>Kūṭāgāravarūpetaṃ,</i></a><br>
<a><i>mahāsanasubhūsitaṃ.</i></a></p>
<p><a data-ref="sc7, ms20Ap2_163, msdiv7"><i>Accharā satasahassā,</i></a><br>
<a><i>upatiṭṭhanti maṃ sadā;</i></a><br>
<a><i>Aññe deve atikkamma,</i></a><br>
<a><i>atirocāmi sabbadā.</i></a></p>
<p><a data-ref="sc8, ms20Ap2_164, msdiv8"><i>Catusaṭṭhi devarājūnaṃ,</i></a><br>
<a><i>mahesittamakārayiṃ;</i></a><br>
<a><i>Tesaṭṭhi cakkavattīnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc9, ms20Ap2_165, msdiv9"><i>Suvaṇṇavaṇṇā hutvāna,</i></a><br>
<a><i>bhavesu saṃsarāmahaṃ;</i></a><br>
<a><i>Sabbattha pavarā homi,</i></a><br>
<a><i>uposathassidaṃ phalaṃ.</i></a></p>
<p><a data-ref="sc10, ms20Ap2_166, msdiv10"><i>Hatthiyānaṃ assayānaṃ,</i></a><br>
<a data-var="sīvikaṃ → sivikaṃ (bj); kevalaṃ (si, sya1ed, sya2ed, pts-vp-pli1)"><i>rathayānañca sīvikaṃ;</i></a><br>
<a><i>Labhāmi sabbamevetaṃ,</i></a><br>
<a><i>uposathassidaṃ phalaṃ.</i></a></p>
<p><a data-ref="sc11, ms20Ap2_167, msdiv11"><i>Soṇṇamayaṃ rūpimayaṃ,</i></a><br>
<a><i>athopi phalikāmayaṃ;</i></a><br>
<a><i>Lohitaṅgamayañceva,</i></a><br>
<a><i>sabbaṃ paṭilabhāmahaṃ.</i></a></p>
<p><a data-ref="sc12, ms20Ap2_168, msdiv12"><i>Koseyyakambaliyāni,</i></a><br>
<a><i>khomakappāsikāni ca;</i></a><br>
<a><i>Mahagghāni ca vatthāni,</i></a><br>
<a><i>sabbaṃ paṭilabhāmahaṃ.</i></a></p>
<p><a data-ref="sc13, ms20Ap2_169, msdiv13"><i>Annaṃ pānaṃ khādanīyaṃ,</i></a><br>
<a><i>vatthasenāsanāni ca;</i></a><br>
<a><i>Sabbametaṃ paṭilabhe,</i></a><br>
<a><i>uposathassidaṃ phalaṃ.</i></a></p>
<p><a data-ref="sc14, ms20Ap2_170, msdiv14"><i>Varagandhañca mālañca,</i></a><br>
<a><i>cuṇṇakañca vilepanaṃ;</i></a><br>
<a><i>Sabbametaṃ paṭilabhe,</i></a><br>
<a><i>uposathassidaṃ phalaṃ.</i></a></p>
<p><a data-ref="sc15, ms20Ap2_171, msdiv15"><i>Kūṭāgārañca pāsādaṃ,</i></a><br>
<a><i>maṇḍapaṃ hammiyaṃ guhaṃ;</i></a><br>
<a><i>Sabbametaṃ paṭilabhe,</i></a><br>
<a><i>uposathassidaṃ phalaṃ.</i></a></p>
<p><a data-ref="sc16, ms20Ap2_172, msdiv16"><i>Jātiyā sattavassāhaṃ,</i></a><br>
<a><i>pabbajiṃ anagāriyaṃ;</i></a><br>
<a><i>Aḍḍhamāse asampatte,</i></a><br>
<a><i>arahattamapāpuṇiṃ.</i></a></p>
<p><a data-ref="sc17, ms20Ap2_173, msdiv17"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc18, pts-vp-pli2.524, ms20Ap2_174, msdiv18"><i>Ekanavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>uposathassidaṃ phalaṃ.</i></a></p>
<p><a data-ref="sc19, ms20Ap2_175, msdiv19"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc20, ms20Ap2_176, msdiv20"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc21, ms20Ap2_177, msdiv21"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="ekūposathikā → ekuposathikā (sya1ed, sya2ed)" data-ref="sc22, ms20Ap2_178"><i>Itthaṃ sudaṃ ekūposathikā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc23, ms20Ap2_179"><i>Ekūposathikātheriyāpadānaṃ paṭhamaṃ.</i></a></p>
</article>
</section>
</div>
</body>
</html>
