<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap23">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a><i>3. Dhammadinnātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_792, msdiv95"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_793, msdiv96"><i>Tadāhaṃ haṃsavatiyaṃ,</i></a><br>
<a><i>kule aññatare ahuṃ;</i></a><br>
<a><i>Parakammakārī āsiṃ,</i></a><br>
<a><i>nipakā sīlasaṃvutā.</i></a></p>
<p><a data-ref="sc3, ms20Ap2_794, msdiv97"><i>Padumuttarabuddhassa,</i></a><br>
<a><i>sujāto aggasāvako;</i></a><br>
<a><i>Vihārā abhinikkhamma,</i></a><br>
<a data-var="piṇḍapātāya → pattamādāya (mr)"><i>piṇḍapātāya gacchati.</i></a></p>
<p><a data-ref="sc4, ms20Ap2_795, msdiv98"><i>Ghaṭaṃ gahetvā gacchantī,</i></a><br>
<a><i>tadā udakahārikā;</i></a><br>
<a><i>Taṃ disvā adadaṃ pūpaṃ,</i></a><br>
<a><i>pasannā sehi pāṇibhi.</i></a></p>
<p><a data-ref="sc5, ms20Ap2_796, msdiv99"><i>Paṭiggahetvā tattheva,</i></a><br>
<a><i>nisinno paribhuñji so;</i></a><br>
<a><i>Tato netvāna taṃ gehaṃ,</i></a><br>
<a><i>adāsiṃ tassa bhojanaṃ.</i></a></p>
<p><a data-ref="sc6, ms20Ap2_797, msdiv100"><i>Tato me ayyako tuṭṭho,</i></a><br>
<a><i>akarī suṇisaṃ sakaṃ;</i></a><br>
<a><i>Sassuyā saha gantvāna,</i></a><br>
<a><i>sambuddhaṃ abhivādayiṃ.</i></a></p>
<p><a data-ref="sc7, ms20Ap2_798, msdiv101"><i>Tadā so dhammakathikaṃ,</i></a><br>
<a><i>bhikkhuniṃ parikittayaṃ;</i></a><br>
<a><i>Ṭhapesi etadaggamhi,</i></a><br>
<a><i>taṃ sutvā muditā ahaṃ.</i></a></p>
<p><a data-ref="sc8, pts-vp-pli2.568, ms20Ap2_799, msdiv102"><i>Nimantayitvā sugataṃ,</i></a><br>
<a><i>sasaṃghaṃ lokanāyakaṃ;</i></a><br>
<a><i>Mahādānaṃ daditvāna,</i></a><br>
<a><i>taṃ ṭhānamabhipatthayiṃ.</i></a></p>
<p><a data-ref="sc9, ms20Ap2_800, msdiv103"><i>Tato maṃ sugato āha,</i></a><br>
<a data-var="ghananinnādasussaro → ghananinnādasussuro (sya1ed, sya2ed); ghananinnādasussare (mr)"><i>ghananinnādasussaro;</i></a><br>
<a><i>‘Mamupaṭṭhānanirate,</i></a><br>
<a><i>sasaṃghaparivesike.</i></a></p>
<p><a data-ref="sc10, ms20Ap2_801, msdiv104"><i>Saddhammassavane yutte,</i></a><br>
<a><i>guṇavaddhitamānase;</i></a><br>
<a><i>Bhadde bhavassu muditā,</i></a><br>
<a><i>lacchase paṇidhīphalaṃ.</i></a></p>
<p><a data-ref="sc11, ms20Ap2_802, msdiv105"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc12, ms20Ap2_803, msdiv106"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a><i>Dhammadinnāti nāmena,</i></a><br>
<a><i>hessati satthu sāvikā’.</i></a></p>
<p><a data-ref="sc13, ms20Ap2_804, msdiv107"><i>Taṃ sutvā muditā hutvā,</i></a><br>
<a><i>yāvajīvaṃ mahāmuniṃ;</i></a><br>
<a><i>Mettacittā paricariṃ,</i></a><br>
<a><i>paccayehi vināyakaṃ.</i></a></p>
<p><a data-ref="sc14, ms20Ap2_805, msdiv108"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc15, ms20Ap2_806, msdiv109"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc16, ms20Ap2_807, msdiv110"><i>Upaṭṭhāko mahesissa,</i></a><br>
<a><i>tadā āsi narissaro;</i></a><br>
<a><i>Kāsirājā kikī nāma,</i></a><br>
<a><i>bārāṇasipuruttame.</i></a></p>
<p><a data-ref="sc17, ms20Ap2_808, msdiv111"><i>Chaṭṭhā tassāsahaṃ dhītā,</i></a><br>
<a><i>sudhammā iti vissutā;</i></a><br>
<a><i>Dhammaṃ sutvā jinaggassa,</i></a><br>
<a><i>pabbajjaṃ samarocayiṃ.</i></a></p>
<p><a data-ref="sc18, ms20Ap2_809, msdiv112"><i>Anujāni na no tāto,</i></a><br>
<a data-var="agāreva tadā → agāre'nālayā (bj)"><i>agāreva tadā mayaṃ;</i></a><br>
<a><i>Vīsavassasahassāni,</i></a><br>
<a><i>vicarimha atanditā.</i></a></p>
</blockquote>
<p class="endsutta"><a data-ref="sc19, ms20Ap2_810"><i>Tatiyaṃ bhāṇavāraṃ.</i></a></p>
<blockquote class="gatha">
<p><a data-ref="sc20, ms20Ap2_811, msdiv113"><i>Komāribrahmacariyaṃ,</i></a><br>
<a><i>rājakaññā sukhedhitā;</i></a><br>
<a><i>Buddhopaṭṭhānaniratā,</i></a><br>
<a><i>muditā satta dhītaro.</i></a></p>
<p><a data-ref="sc21, ms20Ap2_812, msdiv114"><i>Samaṇī samaṇaguttā ca,</i></a><br>
<a><i>bhikkhunī bhikkhudāyikā;</i></a><br>
<a><i>Dhammā ceva sudhammā ca,</i></a><br>
<a><i>sattamī saṃghadāyikā.</i></a></p>
<p><a data-ref="sc22, ms20Ap2_813, msdiv115"><i>Khemā uppalavaṇṇā ca,</i></a><br>
<a><i>paṭācārā ca kuṇḍalā;</i></a><br>
<a><i>Gotamī ca ahañceva,</i></a><br>
<a><i>visākhā hoti sattamī.</i></a></p>
<p><a data-ref="sc23, ms20Ap2_814, msdiv116"><i>Tehi kammehi sukatehi,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc24, pts-vp-pli2.569, ms20Ap2_815, msdiv117"><i>Pacchime ca bhave dāni,</i></a><br>
<a><i>giribbajapuruttame;</i></a><br>
<a><i>Jātā seṭṭhikule phīte,</i></a><br>
<a><i>sabbakāmasamiddhine.</i></a></p>
<p><a data-ref="sc25, ms20Ap2_816, msdiv118"><i>Yadā rūpaguṇūpetā,</i></a><br>
<a><i>paṭhame yobbane ṭhitā;</i></a><br>
<a><i>Tadā parakulaṃ gantvā,</i></a><br>
<a><i>vasiṃ sukhasamappitā.</i></a></p>
<p><a data-ref="sc26, ms20Ap2_817, msdiv119"><i>Upetvā lokasaraṇaṃ,</i></a><br>
<a><i>suṇitvā dhammadesanaṃ;</i></a><br>
<a><i>Anāgāmiphalaṃ patto,</i></a><br>
<a><i>sāmiko me subuddhimā.</i></a></p>
<p><a data-ref="sc27, ms20Ap2_818, msdiv120"><i>Tadāhaṃ anujānetvā,</i></a><br>
<a><i>pabbajiṃ anagāriyaṃ;</i></a><br>
<a><i>Na cireneva kālena,</i></a><br>
<a><i>arahattamapāpuṇiṃ.</i></a></p>
<p><a data-ref="sc28, ms20Ap2_819, msdiv121"><i>Tadā upāsako so maṃ,</i></a><br>
<a><i>upagantvā apucchatha;</i></a><br>
<a><i>Gambhīre nipuṇe pañhe,</i></a><br>
<a><i>te sabbe byākariṃ ahaṃ.</i></a></p>
<p><a data-ref="sc29, ms20Ap2_820, msdiv122"><i>Jino tasmiṃ guṇe tuṭṭho,</i></a><br>
<a><i>etadagge ṭhapesi maṃ;</i></a><br>
<a><i>‘Bhikkhuniṃ dhammakathikaṃ,</i></a><br>
<a><i>nāññaṃ passāmi edisiṃ.</i></a></p>
<p><a data-ref="sc30, ms20Ap2_821, msdiv123"><i>Dhammadinnā yathā dhīrā,</i></a><br>
<a><i>evaṃ dhāretha bhikkhavo’;</i></a><br>
<a data-var="homi → jātā (bj); nāma (sya1ed, sya2ed)"><i>Evāhaṃ paṇḍitā homi,</i></a><br>
<a><i>nāyakenānukampitā.</i></a></p>
<p><a data-ref="sc31, ms20Ap2_822, msdiv124"><i>Pariciṇṇo mayā satthā,</i></a><br>
<a><i>kataṃ buddhassa sāsanaṃ;</i></a><br>
<a><i>Ohito garuko bhāro,</i></a><br>
<a><i>bhavanetti samūhatā.</i></a></p>
<p><a data-ref="sc32, ms20Ap2_823, msdiv125"><i>Yassatthāya pabbajitā,</i></a><br>
<a><i>agārasmānagāriyaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc33, ms20Ap2_824, msdiv126"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Paracittāni jānāmi,</i></a><br>
<a><i>satthusāsanakārikā.</i></a></p>
<p><a data-ref="sc34, ms20Ap2_825, msdiv127"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Khepetvā āsave sabbe,</i></a><br>
<a><i>visuddhāsiṃ sunimmalā.</i></a></p>
<p><a data-ref="sc35, ms20Ap2_826, msdiv128"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc36, ms20Ap2_827, msdiv129"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc37, ms20Ap2_828, msdiv130"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc38, ms20Ap2_829"><i>Itthaṃ sudaṃ dhammadinnā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc39, ms20Ap2_830"><i>Dhammadinnātheriyāpadānaṃ tatiyaṃ.</i></a></p>
</article>
</section>
</div>
</body>
</html>
