<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap36">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a data-var="6 Abhirūpanandātherīapadāna → rūpanandāpadānaṃ (bj)"><i>6 Abhirūpanandātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1357, msdiv143"><i>“Ekanavutito kappe,</i></a><br>
<a><i>vipassī nāma nāyako;</i></a><br>
<a><i>Uppajji cārudassano,</i></a><br>
<a><i>sabbadhammesu cakkhumā.</i></a></p>
<p><a data-ref="sc2, ms20Ap2_1358, msdiv144"><i>Tadāhaṃ bandhumatiyaṃ,</i></a><br>
<a><i>iddhe phīte mahākule;</i></a><br>
<a><i>Jātā surūpā dayitā,</i></a><br>
<a><i>pūjanīyā janassa ca.</i></a></p>
<p><a data-ref="sc3, ms20Ap2_1359, msdiv145"><i>Upagantvā mahāvīraṃ,</i></a><br>
<a><i>vipassiṃ lokanāyakaṃ;</i></a><br>
<a><i>Dhammaṃ suṇitvā saraṇaṃ,</i></a><br>
<a><i>upesiṃ naranāyakaṃ.</i></a></p>
<p><a data-ref="sc4, ms20Ap2_1360, msdiv146"><i>Sīlesu saṃvutā hutvā,</i></a><br>
<a><i>nibbute ca naruttame;</i></a><br>
<a><i>Dhātuthūpassa upari,</i></a><br>
<a><i>soṇṇacchattamapūjayiṃ.</i></a></p>
<p><a data-ref="sc5, ms20Ap2_1361, msdiv147"><i>Muttacāgā sīlavatī,</i></a><br>
<a><i>yāvajīvaṃ tato cutā;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsūpagā ahaṃ.</i></a></p>
<p><a data-ref="sc6, ms20Ap2_1362, msdiv148"><i>Tadā dasahi ṭhānehi,</i></a><br>
<a data-var="adhibhotvāna sesake → abhibhotvā asesato (sya1ed, sya2ed); abhibhotvāna sesake (pts-vp-pli1)"><i>adhibhotvāna sesake;</i></a><br>
<a><i>Rūpasaddehi gandhehi,</i></a><br>
<a><i>rasehi phusanehi ca.</i></a></p>
<p><a data-ref="sc7, ms20Ap2_1363, msdiv149"><i>Āyunāpi ca vaṇṇena,</i></a><br>
<a><i>sukhena yasasāpi ca;</i></a><br>
<a><i>Tathevādhipateyyena,</i></a><br>
<a><i>adhigayha virocahaṃ.</i></a></p>
<p><a data-ref="sc8, ms20Ap2_1364, msdiv150"><i>Pacchime ca bhave dāni,</i></a><br>
<a><i>jātāhaṃ kapilavhaye;</i></a><br>
<a><i>Dhītā khemakasakkassa,</i></a><br>
<a><i>nandā nāmāti vissutā.</i></a></p>
<p><a data-var="Abhirūpasampadampi → abhirūpaṃ upapadaṃ (bj); abhirūpaṃ uppādaṃ (pts-vp-pli1)" data-ref="sc9, ms20Ap2_1365, msdiv151"><i>Abhirūpasampadampi,</i></a><br>
<a><i>ahu me kantisūcakaṃ;</i></a><br>
<a><i>Yadāhaṃ yobbanappattā,</i></a><br>
<a><i>rūpalāvaññabhūsitā.</i></a></p>
<p><a data-var="Tadā mamatthe → tadā mamatthaṃ (bj); idha mamatte (sya1ed, sya2ed, mr); idaṃ mematthe (pts-vp-pli1)" data-ref="sc10, pts-vp-pli2.609, ms20Ap2_1366, msdiv152"><i>Tadā mamatthe sakyānaṃ,</i></a><br>
<a><i>vivādo sumahā ahu;</i></a><br>
<a><i>Pabbājesi tato tāto,</i></a><br>
<a><i>‘mā sakyā vinassiṃsu’ti.</i></a></p>
<p><a data-ref="sc11, ms20Ap2_1367, msdiv153"><i>Pabbajitvā tathāgataṃ,</i></a><br>
<a><i>rūpadessiṃ naruttamaṃ;</i></a><br>
<a><i>Sutvāna nopagacchāmi,</i></a><br>
<a><i>mama rūpena gabbitā.</i></a></p>
<p><a data-ref="sc12, ms20Ap2_1368, msdiv154"><i>Ovādampi na gacchāmi,</i></a><br>
<a><i>buddhadassanabhīrutā;</i></a><br>
<a><i>Tadā jino upāyena,</i></a><br>
<a><i>upanetvā sasantikaṃ.</i></a></p>
<p><a data-var="Tissitthiyo → tthiyo (bj); tisso thiyo (pts-vp-pli1)" data-ref="sc13, ms20Ap2_1369, msdiv155"><i>Tissitthiyo nidassesi,</i></a><br>
<a><i>iddhiyā maggakovido;</i></a><br>
<a><i>Accharārūpasadisaṃ,</i></a><br>
<a data-var="jaritaṃ → jarikaṃ (sya1ed, sya2ed, mr); jaritā (pts-vp-pli1)"><i>taruṇiṃ jaritaṃ mataṃ.</i></a></p>
<p><a data-ref="sc14, ms20Ap2_1370, msdiv156"><i>Tāyo disvā susaṃviggā,</i></a><br>
<a><i>virattāse kaḷevare;</i></a><br>
<a><i>Aṭṭhāsiṃ bhavanibbindā,</i></a><br>
<a><i>tadā maṃ āha nāyako.</i></a></p>
<p><a data-ref="sc15, ms20Ap2_1371, msdiv157"><i>‘Āturaṃ asuciṃ pūtiṃ,</i></a><br>
<a><i>passa nande samussayaṃ;</i></a><br>
<a><i>Uggharantaṃ paggharantaṃ,</i></a><br>
<a><i>bālānaṃ abhinanditaṃ.</i></a></p>
<p><a data-ref="sc16, ms20Ap2_1372, msdiv158"><i>Asubhāya cittaṃ bhāvehi,</i></a><br>
<a><i>ekaggaṃ susamāhitaṃ;</i></a><br>
<a><i>Yathā idaṃ tathā etaṃ,</i></a><br>
<a><i>yathā etaṃ tathā idaṃ.</i></a></p>
<p><a data-ref="sc17, ms20Ap2_1373, msdiv159"><i>Evametaṃ avekkhantī,</i></a><br>
<a><i>rattindivamatanditā;</i></a><br>
<a><i>Tato sakāya paññāya,</i></a><br>
<a><i>abhinibbijjha vacchasi’.</i></a></p>
<p><a data-ref="sc18, ms20Ap2_1374, msdiv160"><i>Tassā me appamattāya,</i></a><br>
<a data-var="vicarantiyā → viharantyā'dha (bj); vicinantīdha (sya1ed, sya2ed); vicinantidha (pts-vp-pli1)"><i>vicarantiyā yoniso;</i></a><br>
<a><i>Yathābhūtaṃ ayaṃ kāyo,</i></a><br>
<a><i>diṭṭho santarabāhiro.</i></a></p>
<p><a data-ref="sc19, ms20Ap2_1375, msdiv161"><i>Atha nibbindahaṃ kāye,</i></a><br>
<a><i>ajjhattañca virajjahaṃ;</i></a><br>
<a><i>Appamattā visaṃyuttā,</i></a><br>
<a><i>upasantāmhi nibbutā.</i></a></p>
<p><a data-ref="sc20, ms20Ap2_1376, msdiv162"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmune.</i></a></p>
<p><a data-ref="sc21, ms20Ap2_1377, msdiv163"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc22, ms20Ap2_1378, msdiv164"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ mama mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc23, pts-vp-pli2.610, ms20Ap2_1379, msdiv165"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc24, ms20Ap2_1380, msdiv166"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc25, ms20Ap2_1381, msdiv167"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="abhirūpanandā → rūpanandā (bj)" data-ref="sc26, ms20Ap2_1382"><i>Itthaṃ sudaṃ abhirūpanandā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc27, ms20Ap2_1383"><i>Abhirūpanandātheriyāpadānaṃ chaṭṭhaṃ.</i></a></p>
</article>
</section>
</div>
</body>
</html>
