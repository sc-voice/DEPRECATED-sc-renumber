<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv13">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>13. Sumedhabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.37, pts-vp-pli2ed1.53, ms21Bu_598, msdiv1"><i>“Padumuttarassa aparena,</i></a><br>
<a><i>Sumedho nāma nāyako;</i></a><br>
<a><i>Durāsado uggatejo,</i></a><br>
<a><i>Sabbalokuttamo muni.</i></a></p>
<p><a data-ref="sc2, ms21Bu_599, msdiv2"><i>Pasannanetto sumukho,</i></a><br>
<a><i>brahā uju patāpavā;</i></a><br>
<a><i>Hitesī sabbasattānaṃ,</i></a><br>
<a><i>bahū mocesi bandhanā.</i></a></p>
<p><a data-ref="sc3, ms21Bu_600, msdiv3"><i>Yadā buddho pāpuṇitvā,</i></a><br>
<a><i>kevalaṃ bodhimuttamaṃ;</i></a><br>
<a><i>Sudassanamhi nagare,</i></a><br>
<a><i>dhammacakkaṃ pavattayi.</i></a></p>
<p><a data-ref="sc4, ms21Bu_601, msdiv4"><i>Tassāpi abhisamayā tīṇi,</i></a><br>
<a><i>Ahesuṃ dhammadesane;</i></a><br>
<a><i>Koṭisatasahassānaṃ,</i></a><br>
<a><i>Paṭhamābhisamayo ahu.</i></a></p>
<p><a data-ref="sc5, ms21Bu_602, msdiv5"><i>Punāparaṃ kumbhakaṇṇaṃ,</i></a><br>
<a><i>yakkhaṃ so damayī jino;</i></a><br>
<a><i>Navutikoṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc6, ms21Bu_603, msdiv6"><i>Punāparaṃ amitayaso,</i></a><br>
<a><i>catusaccaṃ pakāsayi;</i></a><br>
<a><i>Asītikoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc7, ms21Bu_604, msdiv7"><i>Sannipātā tayo āsuṃ,</i></a><br>
<a><i>sumedhassa mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc8, ms21Bu_605, msdiv8"><i>Sudassanaṃ nāma nagaraṃ,</i></a><br>
<a><i>upagañchi jino yadā;</i></a><br>
<a><i>Tadā khīṇāsavā bhikkhū,</i></a><br>
<a><i>samiṃsu satakoṭiyo.</i></a></p>
<p><a data-ref="sc9, ms21Bu_606, msdiv9"><i>Punāparaṃ devakūṭe,</i></a><br>
<a><i>bhikkhūnaṃ kathinatthate;</i></a><br>
<a><i>Tadā navutikoṭīnaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc10, ms21Bu_607, msdiv10"><i>Punāparaṃ dasabalo,</i></a><br>
<a><i>yadā carati cārikaṃ;</i></a><br>
<a><i>Tadā asītikoṭīnaṃ,</i></a><br>
<a><i>tatiyo āsi samāgamo.</i></a></p>
<p><a data-ref="sc11, ms21Bu_608, msdiv11"><i>Ahaṃ tena samayena,</i></a><br>
<a><i>uttaro nāma māṇavo;</i></a><br>
<a><i>Asītikoṭiyo mayhaṃ,</i></a><br>
<a><i>ghare sannicitaṃ dhanaṃ.</i></a></p>
<p><a data-ref="sc12, ms21Bu_609, msdiv12"><i>Kevalaṃ sabbaṃ datvāna,</i></a><br>
<a><i>sasaṃghe lokanāyake;</i></a><br>
<a data-var="tassupagañchiṃ → tassa upagañchiṃ (sya1ed, sya2ed); tass'upāgañchiṃ (pts-vp-pli1-2)"><i>Saraṇaṃ tassupagañchiṃ,</i></a><br>
<a><i>pabbajjañcābhirocayiṃ.</i></a></p>
<p><a data-ref="sc13, ms21Bu_610, msdiv13"><i>Sopi maṃ buddho byākāsi,</i></a><br>
<a><i>karonto anumodanaṃ;</i></a><br>
<a><i>‘Tiṃsakappasahassamhi,</i></a><br>
<a><i>ayaṃ buddho bhavissati.</i></a></p>
<p><a data-ref="sc14, ms21Bu_611, msdiv14"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc15, pts-vp-pli2ed1.54, ms21Bu_612, msdiv15"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc16, ms21Bu_613, msdiv16"><i>Suttantaṃ vinayañcāpi,</i></a><br>
<a><i>navaṅgaṃ satthusāsanaṃ;</i></a><br>
<a><i>Sabbaṃ pariyāpuṇitvāna,</i></a><br>
<a><i>sobhayiṃ jinasāsanaṃ.</i></a></p>
<p><a data-ref="sc17, pts-vp-pli1ed.38, ms21Bu_614, msdiv17"><i>Tatthappamatto viharanto,</i></a><br>
<a><i>Nisajjaṭṭhānacaṅkame;</i></a><br>
<a data-var="Abhiññāsu pāramiṃ → abhiññāpāramiṃ (sya1ed, sya2ed) | gantvā → patvā (bj, sya1ed, sya2ed, mr)"><i>Abhiññāsu pāramiṃ gantvā,</i></a><br>
<a><i>Brahmalokamagañchahaṃ.</i></a></p>
<p><a data-ref="sc18, ms21Bu_615, msdiv18"><i>Sudassanaṃ nāma nagaraṃ,</i></a><br>
<a><i>sudatto nāma khattiyo;</i></a><br>
<a><i>Sudattā nāma janikā,</i></a><br>
<a><i>sumedhassa mahesino.</i></a></p>
<p><a data-ref="sc19, ms21Bu_616, msdiv19"><i>Navavassasahassāni,</i></a><br>
<a><i>Agāraṃ ajjha so vasi;</i></a><br>
<a><i>Sucandakañcanasirivaḍḍhā,</i></a><br>
<a><i>Tayo pāsādamuttamā.</i></a></p>
<p><a data-ref="sc20, ms21Bu_617, msdiv20"><i>Tisoḷasasahassāni,</i></a><br>
<a><i>nāriyo samalaṅkatā;</i></a><br>
<a><i>Sumanā nāma sā nārī,</i></a><br>
<a><i>punabbasu nāma atrajo.</i></a></p>
<p><a data-ref="sc21, ms21Bu_618, msdiv21"><i>Nimitte caturo disvā,</i></a><br>
<a><i>hatthiyānena nikkhami;</i></a><br>
<a><i>Anūnakaṃ aḍḍhamāsaṃ,</i></a><br>
<a><i>padhānaṃ padahī jino.</i></a></p>
<p><a data-ref="sc22, ms21Bu_619, msdiv22"><i>Brahmunā yācito santo,</i></a><br>
<a><i>sumedho lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>sudassanuyyānamuttame.</i></a></p>
<p><a data-ref="sc23, ms21Bu_620, msdiv23"><i>Saraṇo sabbakāmo ca,</i></a><br>
<a><i>ahesuṃ aggasāvakā;</i></a><br>
<a><i>Sāgaro nāmupaṭṭhāko,</i></a><br>
<a><i>sumedhassa mahesino.</i></a></p>
<p><a data-ref="sc24, ms21Bu_621, msdiv24"><i>Rāmā ceva surāmā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>mahānīpoti vuccati.</i></a></p>
<p><a data-ref="sc25, ms21Bu_622, msdiv25"><i>Uruvelā yasavā ca,</i></a><br>
<a><i>ahesuṃ aggupaṭṭhakā;</i></a><br>
<a data-var="Yasodharā sirimā ca → yasā nāma sirivā ca (sya1ed, sya2ed, km)"><i>Yasodharā sirimā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc26, ms21Bu_623, msdiv26"><i>Aṭṭhāsītiratanāni,</i></a><br>
<a><i>accuggato mahāmuni;</i></a><br>
<a><i>Obhāseti disā sabbā,</i></a><br>
<a><i>cando tāragaṇe yathā.</i></a></p>
<p><a data-ref="sc27, ms21Bu_624, msdiv27"><i>Cakkavattimaṇī nāma,</i></a><br>
<a><i>yathā tapati yojanaṃ;</i></a><br>
<a><i>Tatheva tassa ratanaṃ,</i></a><br>
<a><i>samantā pharati yojanaṃ.</i></a></p>
<p><a data-ref="sc28, ms21Bu_625, msdiv28"><i>Navutivassasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc29, ms21Bu_626, msdiv29"><i>Tevijjachaḷabhiññehi,</i></a><br>
<a><i>balappattehi tādihi;</i></a><br>
<a><i>Samākulamidaṃ āsi,</i></a><br>
<a><i>arahantehi sādhuhi.</i></a></p>
<p><a data-ref="sc30, pts-vp-pli2ed1.55, ms21Bu_627, msdiv30"><i>Tepi sabbe amitayasā,</i></a><br>
<a><i>vippamuttā nirūpadhī;</i></a><br>
<a><i>Ñāṇālokaṃ dassayitvā,</i></a><br>
<a><i>nibbutā te mahāyasā.</i></a></p>
<p><a data-ref="sc31, ms21Bu_628, msdiv31"><i>Sumedho jinavaro buddho,</i></a><br>
<a><i>Medhārāmamhi nibbuto;</i></a><br>
<a><i>Dhātuvitthārikaṃ āsi,</i></a><br>
<a><i>Tesu tesu padesato”ti. (615)</i></a></p>
</blockquote>
<p class="endsutta"><a data-ref="sc32, ms21Bu_629"><i>Sumedhassa bhagavato vaṃso ekādasamo.</i></a></p>
</article>
</section>
</div>
</body>
</html>
