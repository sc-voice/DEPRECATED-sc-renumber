<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv11">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>11. Nāradabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.33, pts-vp-pli2ed1.47, ms21Bu_532, msdiv1"><i>“Padumassa aparena,</i></a><br>
<a><i>sambuddho dvipaduttamo;</i></a><br>
<a><i>Nārado nāma nāmena,</i></a><br>
<a><i>asamo appaṭipuggalo.</i></a></p>
<p><a data-ref="sc2, ms21Bu_533, msdiv2"><i>So buddho cakkavattissa,</i></a><br>
<a><i>jeṭṭho dayitaoraso;</i></a><br>
<a><i>Āmukkamālābharaṇo,</i></a><br>
<a><i>uyyānaṃ upasaṅkami.</i></a></p>
<p><a data-ref="sc3, ms21Bu_534, msdiv3"><i>Tatthāsi rukkho yasavipulo,</i></a><br>
<a><i>Abhirūpo brahā suci;</i></a><br>
<a><i>Tamajjhapatvā upanisīdi,</i></a><br>
<a><i>Mahāsoṇassa heṭṭhato.</i></a></p>
<p><a data-ref="sc4, ms21Bu_535, msdiv4"><i>Tattha ñāṇavaruppajji,</i></a><br>
<a><i>anantaṃ vajirūpamaṃ;</i></a><br>
<a><i>Tena vicini saṅkhāre,</i></a><br>
<a data-var="ukkujjamavakujjakaṃ → … kujjataṃ (sya1ed, sya2ed, km)"><i>ukkujjamavakujjakaṃ.</i></a></p>
<p><a data-ref="sc5, ms21Bu_536, msdiv5"><i>Tattha sabbakilesāni,</i></a><br>
<a><i>asesamabhivāhayi;</i></a><br>
<a><i>Pāpuṇī kevalaṃ bodhiṃ,</i></a><br>
<a><i>buddhañāṇe ca cuddasa.</i></a></p>
<p><a data-ref="sc6, ms21Bu_537, msdiv6"><i>Pāpuṇitvāna sambodhiṃ,</i></a><br>
<a><i>dhammacakkaṃ pavattayi;</i></a><br>
<a><i>Koṭisatasahassānaṃ,</i></a><br>
<a><i>paṭhamābhisamayo ahu.</i></a></p>
<p><a data-ref="sc7, ms21Bu_538, msdiv7"><i>Mahādoṇaṃ nāgarājaṃ,</i></a><br>
<a><i>vinayanto mahāmuni;</i></a><br>
<a><i>Pāṭiheraṃ tadākāsi,</i></a><br>
<a><i>dassayanto sadevake.</i></a></p>
<p><a data-ref="sc8, ms21Bu_539, msdiv8"><i>Tadā devamanussānaṃ,</i></a><br>
<a><i>tamhi dhammappakāsane;</i></a><br>
<a><i>Navutikoṭisahassāni,</i></a><br>
<a><i>tariṃsu sabbasaṃsayaṃ.</i></a></p>
<p><a data-ref="sc9, ms21Bu_540, msdiv9"><i>Yamhi kāle mahāvīro,</i></a><br>
<a><i>ovadī sakamatrajaṃ;</i></a><br>
<a><i>Asītikoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc10, ms21Bu_541, msdiv10"><i>Sannipātā tayo āsuṃ,</i></a><br>
<a><i>nāradassa mahesino;</i></a><br>
<a><i>Koṭisatasahassānaṃ,</i></a><br>
<a><i>paṭhamo āsi samāgamo.</i></a></p>
<p><a data-ref="sc11, ms21Bu_542, msdiv11"><i>Yadā buddho buddhaguṇaṃ,</i></a><br>
<a><i>sanidānaṃ pakāsayi;</i></a><br>
<a><i>Navutikoṭisahassāni,</i></a><br>
<a><i>samiṃsu vimalā tadā.</i></a></p>
<p><a data-ref="sc12, ms21Bu_543, msdiv12"><i>Yadā verocano nāgo,</i></a><br>
<a><i>dānaṃ dadāti satthuno;</i></a><br>
<a><i>Tadā samiṃsu jinaputtā,</i></a><br>
<a><i>asītisatasahassiyo.</i></a></p>
<p><a data-ref="sc13, ms21Bu_544, msdiv13"><i>Ahaṃ tena samayena,</i></a><br>
<a><i>jaṭilo uggatāpano;</i></a><br>
<a><i>Antalikkhacaro āsiṃ,</i></a><br>
<a><i>pañcābhiññāsu pāragū.</i></a></p>
<p><a data-ref="sc14, ms21Bu_545, msdiv14"><i>Tadāpāhaṃ asamasamaṃ,</i></a><br>
<a><i>sasaṃghaṃ saparijjanaṃ;</i></a><br>
<a><i>Annapānena tappetvā,</i></a><br>
<a><i>candanenābhipūjayiṃ.</i></a></p>
<p><a data-ref="sc15, pts-vp-pli2ed1.48, ms21Bu_546, msdiv15"><i>Sopi maṃ tadā byākāsi,</i></a><br>
<a><i>nārado lokanāyako;</i></a><br>
<a><i>‘Aparimeyyito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc16, ms21Bu_547, msdiv16"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc17, pts-vp-pli1ed.34, ms21Bu_548, msdiv17"><i>Tassāpi vacanaṃ sutvā,</i></a><br>
<a><i>bhiyyo hāsetva mānasaṃ;</i></a><br>
<a><i>Adhiṭṭhahiṃ vataṃ uggaṃ,</i></a><br>
<a><i>dasapāramipūriyā.</i></a></p>
<p><a data-ref="sc18, ms21Bu_549, msdiv18"><i>Nagaraṃ dhaññavatī nāma,</i></a><br>
<a><i>sudevo nāma khattiyo;</i></a><br>
<a><i>Anomā nāma janikā,</i></a><br>
<a><i>nāradassa mahesino.</i></a></p>
<p><a data-ref="sc19, ms21Bu_550, msdiv19"><i>Navavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Jito vijitābhirāmo,</i></a><br>
<a><i>tayo pāsādamuttamā.</i></a></p>
<p><a data-ref="sc20, ms21Bu_551, msdiv20"><i>Ticattārīsasahassāni,</i></a><br>
<a><i>nāriyo samalaṅkatā;</i></a><br>
<a><i>Vijitasenā nāma nārī,</i></a><br>
<a><i>nanduttaro nāma atrajo.</i></a></p>
<p><a data-ref="sc21, ms21Bu_552, msdiv21"><i>Nimitte caturo disvā,</i></a><br>
<a><i>Padasā gamanena nikkhami;</i></a><br>
<a><i>Sattāhaṃ padhānacāraṃ,</i></a><br>
<a data-var="purisuttamo → lokanāyako (bj, pts-vp-pli1-2, mr)"><i>Acarī purisuttamo.</i></a></p>
<p><a data-ref="sc22, ms21Bu_553, msdiv22"><i>Brahmunā yācito santo,</i></a><br>
<a><i>nārado lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>dhanañcuyyānamuttame.</i></a></p>
<p><a data-ref="sc23, ms21Bu_554, msdiv23"><i>Bhaddasālo jitamitto,</i></a><br>
<a><i>ahesuṃ aggasāvakā;</i></a><br>
<a><i>Vāseṭṭho nāmupaṭṭhāko,</i></a><br>
<a><i>nāradassa mahesino.</i></a></p>
<p><a data-ref="sc24, ms21Bu_555, msdiv24"><i>Uttarā phaggunī ceva,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>mahāsoṇoti vuccati.</i></a></p>
<p><a data-ref="sc25, ms21Bu_556, msdiv25"><i>Uggarindo vasabho ca,</i></a><br>
<a><i>ahesuṃ aggupaṭṭhakā;</i></a><br>
<a data-var="vaṇḍī → undī (bj); gaṇḍī (sya1ed, sya2ed, km); caṇdī (pts-vp-pli1-2)"><i>Indāvarī ca vaṇḍī ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc26, ms21Bu_557, msdiv26"><i>Aṭṭhāsītiratanāni,</i></a><br>
<a><i>accuggato mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>dasasahassī virocati.</i></a></p>
<p><a data-ref="sc27, ms21Bu_558, msdiv27"><i>Tassa byāmappabhā kāyā,</i></a><br>
<a><i>niddhāvati disodisaṃ;</i></a><br>
<a><i>Nirantaraṃ divārattiṃ,</i></a><br>
<a><i>yojanaṃ pharate sadā.</i></a></p>
<p><a data-ref="sc28, ms21Bu_559, msdiv28"><i>Na keci tena samayena,</i></a><br>
<a><i>samantā yojane janā;</i></a><br>
<a><i>Ukkāpadīpe ujjālenti,</i></a><br>
<a><i>buddharaṃsīhi otthaṭā.</i></a></p>
<p><a data-ref="sc29, ms21Bu_560, msdiv29"><i>Navutivassasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc30, pts-vp-pli2ed1.49, ms21Bu_561, msdiv30"><i>Yathā uḷūhi gaganaṃ,</i></a><br>
<a><i>vicittaṃ upasobhati;</i></a><br>
<a><i>Tatheva sāsanaṃ tassa,</i></a><br>
<a><i>arahantehi sobhati.</i></a></p>
<p><a data-ref="sc31, ms21Bu_562, msdiv31"><i>Saṃsārasotaṃ taraṇāya,</i></a><br>
<a><i>sesake paṭipannake;</i></a><br>
<a><i>Dhammasetuṃ daḷhaṃ katvā,</i></a><br>
<a><i>nibbuto so narāsabho.</i></a></p>
<p><a data-ref="sc32, ms21Bu_563, msdiv32"><i>Sopi buddho asamasamo,</i></a><br>
<a><i>Tepi khīṇāsavā atulatejā;</i></a><br>
<a><i>Sabbaṃ tamantarahitaṃ,</i></a><br>
<a><i>Nanu rittā sabbasaṅkhārā.</i></a></p>
<p><a data-ref="sc33, ms21Bu_564, msdiv33"><i>Nārado jinavasabho,</i></a><br>
<a><i>Nibbuto sudassane pure;</i></a><br>
<a><i>Tatthevassa thūpavaro,</i></a><br>
<a><i>Catuyojanamuggato”ti. (553)</i></a></p>
</blockquote>
<p class="endsutta"><a data-ref="sc34, ms21Bu_565"><i>Nāradassa bhagavato vaṃso navamo.</i></a></p>
</article>
</section>
</div>
</body>
</html>
