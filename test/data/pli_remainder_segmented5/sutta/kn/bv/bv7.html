<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv7">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>7. Revatabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.35, ms21Bu_411, msdiv1"><i>Sumanassa aparena,</i></a><br>
<a><i>revato nāma nāyako;</i></a><br>
<a><i>Anūpamo asadiso,</i></a><br>
<a><i>atulo uttamo jino.</i></a></p>
<p><a data-ref="sc2, ms21Bu_412, msdiv2"><i>Sopi dhammaṃ pakāsesi,</i></a><br>
<a><i>brahmunā abhiyācito;</i></a><br>
<a><i>Khandhadhātuvavatthānaṃ,</i></a><br>
<a><i>appavattaṃ bhavābhave.</i></a></p>
<p><a data-ref="sc3, ms21Bu_413, msdiv3"><i>Tassābhisamayā tīṇi,</i></a><br>
<a><i>ahesuṃ dhammadesane;</i></a><br>
<a><i>Gaṇanāya na vattabbo,</i></a><br>
<a><i>paṭhamābhisamayo ahu.</i></a></p>
<p><a data-var="rājaṃ → rājānaṃ (mr)" data-ref="sc4, ms21Bu_414, msdiv4"><i>Yadā arindamaṃ rājaṃ,</i></a><br>
<a><i>vinesi revato muni;</i></a><br>
<a><i>Tadā koṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc5, ms21Bu_415, msdiv5"><i>Sattāhaṃ paṭisallānā,</i></a><br>
<a><i>vuṭṭhahitvā narāsabho;</i></a><br>
<a><i>Koṭisataṃ naramarūnaṃ,</i></a><br>
<a><i>vinesi uttame phale.</i></a></p>
<p><a data-ref="sc6, ms21Bu_416, msdiv6"><i>Sannipātā tayo āsuṃ,</i></a><br>
<a><i>revatassa mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>suvimuttāna tādinaṃ.</i></a></p>
<p><a data-ref="sc7, ms21Bu_417, msdiv7"><i>Atikkantā gaṇanapathaṃ,</i></a><br>
<a><i>paṭhamaṃ ye samāgatā;</i></a><br>
<a><i>Koṭisatasahassānaṃ,</i></a><br>
<a><i>dutiyo āsi samāgamo.</i></a></p>
<p><a data-var="Yopi → yo so (sya1ed, sya2ed, km, pts-vp-pli1-2, mr)" data-ref="sc8, ms21Bu_418, msdiv8"><i>Yopi paññāya asamo,</i></a><br>
<a><i>tassa cakkānuvattako;</i></a><br>
<a><i>So tadā byādhito āsi,</i></a><br>
<a><i>patto jīvitasaṃsayaṃ.</i></a></p>
<p><a data-ref="sc9, ms21Bu_419, msdiv9"><i>Tassa gilānapucchāya,</i></a><br>
<a><i>ye tadā upagatā munī;</i></a><br>
<a><i>Koṭisahassā arahanto,</i></a><br>
<a><i>tatiyo āsi samāgamo.</i></a></p>
<p><a data-ref="sc10, ms21Bu_420, msdiv10"><i>Ahaṃ tena samayena,</i></a><br>
<a><i>atidevo nāma brāhmaṇo;</i></a><br>
<a><i>Upagantvā revataṃ buddhaṃ,</i></a><br>
<a><i>saraṇaṃ tassa gañchahaṃ.</i></a></p>
<p><a data-ref="sc11, ms21Bu_421, msdiv11"><i>Tassa sīlaṃ samādhiñca,</i></a><br>
<a><i>paññāguṇamanuttamaṃ;</i></a><br>
<a><i>Thomayitvā yathāthāmaṃ,</i></a><br>
<a><i>uttarīyamadāsahaṃ.</i></a></p>
<p><a data-ref="sc12, pts-vp-pli1ed.26, ms21Bu_422, msdiv12"><i>Sopi maṃ buddho byākāsi,</i></a><br>
<a><i>revato lokanāyako;</i></a><br>
<a><i>“Aparimeyyito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc13, ms21Bu_423, msdiv13"><i>‘Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc14, pts-vp-pli2ed1.36, ms21Bu_424, msdiv14"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc15, ms21Bu_425, msdiv15"><i>Tadāpi taṃ buddhadhammaṃ,</i></a><br>
<a><i>saritvā anubrūhayiṃ;</i></a><br>
<a><i>Āharissāmi taṃ dhammaṃ,</i></a><br>
<a><i>yaṃ mayhaṃ abhipatthitaṃ.</i></a></p>
<p><a data-var="sudhaññavatī nāma → sudhammakaṃ nāma (bj, pts-vp-pli2); sudhaññakaṃ nāma (sya1ed, sya2ed, pts-vp-pli1)" data-ref="sc16, ms21Bu_426, msdiv16"><i>Nagaraṃ sudhaññavatī nāma,</i></a><br>
<a><i>Vipulo nāma khattiyo;</i></a><br>
<a><i>Vipulā nāma janikā,</i></a><br>
<a><i>Revatassa mahesino.</i></a></p>
<p><a data-var="ca vassasahassāni → chabbassasahassāni (bj, sya1ed, sya2ed, pts-vp-pli1-2)" data-ref="sc17, ms21Bu_427, msdiv17"><i>Cha ca vassasahassāni,</i></a><br>
<a><i>agāraṃ ajjha so vasi;</i></a><br>
<a><i>Sudassano ratanagghi,</i></a><br>
<a><i>āveḷo ca vibhūsito;</i></a><br>
<a><i>Puññakammābhinibbattā,</i></a><br>
<a><i>tayo pāsādamuttamā.</i></a></p>
<p><a data-ref="sc18, ms21Bu_428, msdiv18"><i>Tettiṃsa ca sahassāni,</i></a><br>
<a><i>nāriyo samalaṅkatā;</i></a><br>
<a><i>Sudassanā nāma nārī,</i></a><br>
<a><i>varuṇo nāma atrajo.</i></a></p>
<p><a data-ref="sc19, ms21Bu_429, msdiv19"><i>Nimitte caturo disvā,</i></a><br>
<a><i>rathayānena nikkhami;</i></a><br>
<a><i>Anūnasattamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc20, ms21Bu_430, msdiv20"><i>Brahmunā yācito santo,</i></a><br>
<a><i>revato lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>varuṇārāme sirīghare.</i></a></p>
<p><a data-ref="sc21, ms21Bu_431, msdiv21"><i>Varuṇo brahmadevo ca,</i></a><br>
<a><i>ahesuṃ aggasāvakā;</i></a><br>
<a><i>Sambhavo nāmupaṭṭhāko,</i></a><br>
<a><i>revatassa mahesino.</i></a></p>
<p><a data-ref="sc22, ms21Bu_432, msdiv22"><i>Bhaddā ceva subhaddā ca,</i></a><br>
<a><i>ahesuṃ aggasāvikā;</i></a><br>
<a><i>Sopi buddho asamasamo,</i></a><br>
<a><i>nāgamūle abujjhatha.</i></a></p>
<p><a data-ref="sc23, ms21Bu_433, msdiv23"><i>Padumo kuñjaro ceva,</i></a><br>
<a><i>ahesuṃ aggupaṭṭhakā;</i></a><br>
<a><i>Sirīmā ceva yasavatī,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc24, ms21Bu_434, msdiv24"><i>Uccattanena so buddho,</i></a><br>
<a><i>asītihatthamuggato;</i></a><br>
<a><i>Obhāseti disā sabbā,</i></a><br>
<a><i>indaketuva uggato.</i></a></p>
<p><a data-ref="sc25, ms21Bu_435, msdiv25"><i>Tassa sarīre nibbattā,</i></a><br>
<a><i>pabhāmālā anuttarā;</i></a><br>
<a><i>Divā vā yadi vā rattiṃ,</i></a><br>
<a><i>samantā pharati yojanaṃ.</i></a></p>
<p><a data-ref="sc26, ms21Bu_436, msdiv26"><i>Saṭṭhivassasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc27, ms21Bu_437, msdiv27"><i>Dassayitvā buddhabalaṃ,</i></a><br>
<a><i>amataṃ loke pakāsayaṃ;</i></a><br>
<a><i>Nibbāyi anupādāno,</i></a><br>
<a><i>yathaggupādānasaṅkhayā.</i></a></p>
<p><a data-ref="sc28, ms21Bu_438, msdiv28"><i>So ca kāyo ratananibho,</i></a><br>
<a><i>so ca dhammo asādiso;</i></a><br>
<a><i>Sabbaṃ tamantarahitaṃ,</i></a><br>
<a><i>nanu rittā sabbasaṅkhārā.</i></a></p>
<p><a data-ref="sc29, pts-vp-pli2ed1.37, ms21Bu_439, msdiv29"><i>Revato yasadharo buddho,</i></a><br>
<a><i>Nibbuto so mahāpure;</i></a><br>
<a><i>Dhātuvitthārikaṃ āsi,</i></a><br>
<a><i>Tesu tesu padesato”ti. (432)</i></a></p>
</blockquote>
<p class="endsutta"><a data-ref="sc30, ms21Bu_440"><i>Revatassa bhagavato vaṃso pañcamo.</i></a></p>
</article>
</section>
</div>
</body>
</html>
