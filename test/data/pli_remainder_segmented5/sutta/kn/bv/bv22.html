<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv22">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>22. Sikhībuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.80, ms21Bu_866, msdiv1"><i>“Vipassissa aparena,</i></a><br>
<a><i>sambuddho dvipaduttamo;</i></a><br>
<a><i>Sikhivhayo āsi jino,</i></a><br>
<a><i>asamo appaṭipuggalo.</i></a></p>
<p><a data-ref="sc2, ms21Bu_867, msdiv2"><i>Mārasenaṃ pamadditvā,</i></a><br>
<a><i>patto sambodhimuttamaṃ;</i></a><br>
<a><i>Dhammacakkaṃ pavattesi,</i></a><br>
<a><i>anukampāya pāṇinaṃ.</i></a></p>
<p><a data-ref="sc3, ms21Bu_868, msdiv3"><i>Dhammacakkaṃ pavattente,</i></a><br>
<a data-var="jinapuṅgave → munipuṅgave (si)"><i>sikhimhi jinapuṅgave;</i></a><br>
<a><i>Koṭisatasahassānaṃ,</i></a><br>
<a><i>paṭhamābhisamayo ahu.</i></a></p>
<p><a data-ref="sc4, ms21Bu_869, msdiv4"><i>Aparampi dhammaṃ desente,</i></a><br>
<a><i>gaṇaseṭṭhe naruttame;</i></a><br>
<a><i>Navutikoṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-var="Yamakapāṭihāriyañca → yamakaṃ pāṭihīrañca (bj, pts-vp-pli1-2); yamakapāṭihāriyaṃ (sya1ed, sya2ed)" data-ref="sc5, ms21Bu_870, msdiv5"><i>Yamakapāṭihāriyañca,</i></a><br>
<a><i>dassayante sadevake;</i></a><br>
<a><i>Asītikoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc6, ms21Bu_871, msdiv6"><i>Sannipātā tayo āsuṃ,</i></a><br>
<a><i>sikhissāpi mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc7, ms21Bu_872, msdiv7"><i>Bhikkhusatasahassānaṃ,</i></a><br>
<a><i>paṭhamo āsi samāgamo;</i></a><br>
<a><i>Asītibhikkhusahassānaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc8, ms21Bu_873, msdiv8"><i>Sattatibhikkhusahassānaṃ,</i></a><br>
<a><i>tatiyo āsi samāgamo;</i></a><br>
<a><i>Anupalitto padumaṃva,</i></a><br>
<a><i>toyamhi sampavaḍḍhitaṃ.</i></a></p>
<p><a data-ref="sc9, ms21Bu_874, msdiv9"><i>Ahaṃ tena samayena,</i></a><br>
<a><i>Arindamo nāma khattiyo;</i></a><br>
<a><i>Sambuddhappamukhaṃ saṃghaṃ,</i></a><br>
<a><i>Annapānena tappayiṃ.</i></a></p>
<p><a data-ref="sc10, ms21Bu_875, msdiv10"><i>Bahuṃ dussavaraṃ datvā,</i></a><br>
<a><i>dussakoṭiṃ anappakaṃ;</i></a><br>
<a><i>Alaṅkataṃ hatthiyānaṃ,</i></a><br>
<a><i>sambuddhassa adāsahaṃ.</i></a></p>
<p><a data-ref="sc11, ms21Bu_876, msdiv11"><i>Hatthiyānaṃ nimminitvā,</i></a><br>
<a><i>kappiyaṃ upanāmayiṃ;</i></a><br>
<a><i>Pūrayiṃ mānasaṃ mayhaṃ,</i></a><br>
<a><i>niccaṃ daḷhamupaṭṭhitaṃ.</i></a></p>
<p><a data-ref="sc12, pts-vp-pli1ed.55, ms21Bu_877, msdiv12"><i>Sopi maṃ buddho byākāsi,</i></a><br>
<a><i>sikhī lokagganāyako;</i></a><br>
<a><i>‘Ekatiṃse ito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc13, ms21Bu_878, msdiv13"><i>Ahu kapilavhayā rammā,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc14, pts-vp-pli2ed1.81, ms21Bu_879, msdiv14"><i>Tassāhaṃ vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc15, ms21Bu_880, msdiv15"><i>Nagaraṃ aruṇavatī nāma,</i></a><br>
<a><i>Aruṇo nāma khattiyo;</i></a><br>
<a><i>Pabhāvatī nāma janikā,</i></a><br>
<a><i>Sikhissāpi mahesino.</i></a></p>
<p><a data-ref="sc16, ms21Bu_881, msdiv16"><i>Sattavassasahassāni,</i></a><br>
<a><i>agāraṃ ajjha so vasi;</i></a><br>
<a data-var="Sucandako giri vasabho → sucando giri vahano (bj, pts-vp-pli1-2); suvaḍḍhako giri nārīvāhano (sya1ed, sya2ed)"><i>Sucandako giri vasabho,</i></a><br>
<a><i>tayo pāsādamuttamā.</i></a></p>
<p><a data-ref="sc17, ms21Bu_882, msdiv17"><i>Catuvīsasahassāni,</i></a><br>
<a><i>nāriyo samalaṅkatā;</i></a><br>
<a><i>Sabbakāmā nāma nārī,</i></a><br>
<a><i>atulo nāma atrajo.</i></a></p>
<p><a data-ref="sc18, ms21Bu_883, msdiv18"><i>Nimitte caturo disvā,</i></a><br>
<a><i>hatthiyānena nikkhami;</i></a><br>
<a><i>Aṭṭhamāsaṃ padhānacāraṃ,</i></a><br>
<a><i>acarī purisuttamo.</i></a></p>
<p><a data-ref="sc19, ms21Bu_884, msdiv19"><i>Brahmunā yācito santo,</i></a><br>
<a><i>sikhī lokagganāyako;</i></a><br>
<a><i>Vatti cakkaṃ mahāvīro,</i></a><br>
<a><i>migadāye naruttamo.</i></a></p>
<p><a data-ref="sc20, ms21Bu_885, msdiv20"><i>Abhibhū sambhavo ceva,</i></a><br>
<a><i>ahesuṃ aggasāvakā;</i></a><br>
<a><i>Khemaṅkaro nāmupaṭṭhāko,</i></a><br>
<a><i>sikhissāpi mahesino.</i></a></p>
<p><a data-ref="sc21, ms21Bu_886, msdiv21"><i>Sakhilā ca padumā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>puṇḍarīkoti vuccati.</i></a></p>
<p><a data-ref="sc22, ms21Bu_887, msdiv22"><i>Sirivaḍḍho ca nando ca,</i></a><br>
<a><i>ahesuṃ aggupaṭṭhakā;</i></a><br>
<a><i>Cittā ceva suguttā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc23, ms21Bu_888, msdiv23"><i>Uccattanena so buddho,</i></a><br>
<a><i>sattatihatthamuggato;</i></a><br>
<a><i>Kañcanagghiyasaṅkāso,</i></a><br>
<a><i>dvattiṃsavaralakkhaṇo.</i></a></p>
<p><a data-ref="sc24, ms21Bu_889, msdiv24"><i>Tassāpi byāmappabhā kāyā,</i></a><br>
<a><i>divārattiṃ nirantaraṃ;</i></a><br>
<a><i>Disodisaṃ niccharanti,</i></a><br>
<a><i>tīṇiyojanaso pabhā.</i></a></p>
<p><a data-ref="sc25, ms21Bu_890, msdiv25"><i>Sattativassasahassāni,</i></a><br>
<a><i>āyu tassa mahesino;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc26, ms21Bu_891, msdiv26"><i>Dhammameghaṃ pavassetvā,</i></a><br>
<a><i>temayitvā sadevake;</i></a><br>
<a><i>Khemantaṃ pāpayitvāna,</i></a><br>
<a><i>nibbuto so sasāvako.</i></a></p>
<p><a data-ref="sc27, ms21Bu_892, msdiv27"><i>Anubyañjanasampannaṃ,</i></a><br>
<a><i>dvattiṃsavaralakkhaṇaṃ;</i></a><br>
<a><i>Sabbaṃ tamantarahitaṃ,</i></a><br>
<a><i>nanu rittā sabbasaṅkhārā.</i></a></p>
<p><a data-ref="sc28, ms21Bu_893, msdiv28"><i>Sikhī munivaro buddho,</i></a><br>
<a><i>Assārāmamhi nibbuto;</i></a><br>
<a><i>Tatthevassa thūpavaro,</i></a><br>
<a><i>Tīṇiyojanamuggato”ti. (871)</i></a></p>
</blockquote>
<p class="endsutta"><a data-var="Sikhissa bhagavato vaṃso → sikhibuddhavaṃso (sya1ed, sya2ed)" data-ref="sc29, ms21Bu_894"><i>Sikhissa bhagavato vaṃso vīsatimo.</i></a></p>
</article>
</section>
</div>
</body>
</html>
