<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv28">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>28. Buddhapakiṇṇakakaṇḍa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.100, ms21Bu_1061, msdiv1"><i>Aparimeyyito kappe,</i></a><br>
<a><i>caturo āsuṃ vināyakā;</i></a><br>
<a><i>Taṇhaṅkaro medhaṅkaro,</i></a><br>
<a><i>athopi saraṇaṅkaro;</i></a><br>
<a><i>Dīpaṅkaro ca sambuddho,</i></a><br>
<a><i>ekakappamhi te jinā.</i></a></p>
<p><a data-ref="sc2, ms21Bu_1062, msdiv2"><i>Dīpaṅkarassa aparena,</i></a><br>
<a><i>koṇḍañño nāma nāyako;</i></a><br>
<a><i>Ekova ekakappamhi,</i></a><br>
<a><i>tāresi janataṃ bahuṃ.</i></a></p>
<p><a data-ref="sc3, ms21Bu_1063, msdiv3"><i>Dīpaṅkarassa bhagavato,</i></a><br>
<a><i>koṇḍaññassa ca satthuno;</i></a><br>
<a><i>Etesaṃ antarā kappā,</i></a><br>
<a><i>gaṇanāto asaṅkhiyā.</i></a></p>
<p><a data-ref="sc4, ms21Bu_1064, msdiv4"><i>Koṇḍaññassa aparena,</i></a><br>
<a><i>maṅgalo nāma nāyako;</i></a><br>
<a><i>Tesampi antarā kappā,</i></a><br>
<a><i>gaṇanāto asaṅkhiyā.</i></a></p>
<p><a data-ref="sc5, ms21Bu_1065, msdiv5"><i>Maṅgalo ca sumano ca,</i></a><br>
<a><i>revato sobhito muni;</i></a><br>
<a><i>Tepi buddhā ekakappe,</i></a><br>
<a><i>cakkhumanto pabhaṅkarā.</i></a></p>
<p><a data-ref="sc6, pts-vp-pli1ed.67, ms21Bu_1066, msdiv6"><i>Sobhitassa aparena,</i></a><br>
<a><i>anomadassī mahāyaso;</i></a><br>
<a><i>Tesampi antarā kappā,</i></a><br>
<a><i>gaṇanāto asaṅkhiyā.</i></a></p>
<p><a data-ref="sc7, ms21Bu_1067, msdiv7"><i>Anomadassī padumo,</i></a><br>
<a><i>nārado cāpi nāyako;</i></a><br>
<a><i>Tepi buddhā ekakappe,</i></a><br>
<a><i>tamantakārakā munī.</i></a></p>
<p><a data-ref="sc8, ms21Bu_1068, msdiv8"><i>Nāradassa aparena,</i></a><br>
<a><i>Padumuttaro nāma nāyako;</i></a><br>
<a><i>Ekakappamhi uppanno,</i></a><br>
<a><i>Tāresi janataṃ bahuṃ.</i></a></p>
<p><a data-ref="sc9, ms21Bu_1069, msdiv9"><i>Nāradassa bhagavato,</i></a><br>
<a><i>padumuttarassa satthuno;</i></a><br>
<a><i>Tesampi antarā kappā,</i></a><br>
<a><i>gaṇanāto asaṅkhiyā.</i></a></p>
<p><a data-ref="sc10, ms21Bu_1070, msdiv10"><i>Kappasatasahassamhi,</i></a><br>
<a><i>eko āsi mahāmuni;</i></a><br>
<a><i>Padumuttaro lokavidū,</i></a><br>
<a><i>āhutīnaṃ paṭiggaho.</i></a></p>
<p><a data-ref="sc11, ms21Bu_1071, msdiv11"><i>Tiṃsakappasahassamhi,</i></a><br>
<a data-var="vināyakā → āsiṃsu nāyakā (sya1ed, sya2ed, pts-vp-pli1, mr)"><i>duve āsuṃ vināyakā;</i></a><br>
<a><i>Sumedho ca sujāto ca,</i></a><br>
<a><i>orato padumuttarā.</i></a></p>
<p><a data-ref="sc12, ms21Bu_1072, msdiv12"><i>Aṭṭhārase kappasate,</i></a><br>
<a data-var="vināyakā → āsiṃsu nāyakā (sya1ed, sya2ed, pts-vp-pli1, mr)"><i>tayo āsuṃ vināyakā;</i></a><br>
<a><i>Piyadassī atthadassī,</i></a><br>
<a><i>dhammadassī ca nāyakā.</i></a></p>
<p><a data-ref="sc13, ms21Bu_1073, msdiv13"><i>Orato ca sujātassa,</i></a><br>
<a><i>sambuddhā dvipaduttamā;</i></a><br>
<a><i>Ekakappamhi te buddhā,</i></a><br>
<a><i>loke appaṭipuggalā.</i></a></p>
<p><a data-ref="sc14, ms21Bu_1074, msdiv14"><i>Catunnavutito kappe,</i></a><br>
<a><i>eko āsi mahāmuni;</i></a><br>
<a><i>Siddhattho so lokavidū,</i></a><br>
<a><i>sallakatto anuttaro.</i></a></p>
<p><a data-ref="sc15, pts-vp-pli2ed1.101, ms21Bu_1075, msdiv15"><i>Dvenavute ito kappe,</i></a><br>
<a><i>duve āsuṃ vināyakā;</i></a><br>
<a><i>Tisso phusso ca sambuddhā,</i></a><br>
<a><i>asamā appaṭipuggalā.</i></a></p>
<p><a data-ref="sc16, ms21Bu_1076, msdiv16"><i>Ekanavutito kappe,</i></a><br>
<a><i>vipassī nāma nāyako;</i></a><br>
<a><i>Sopi buddho kāruṇiko,</i></a><br>
<a><i>satte mocesi bandhanā.</i></a></p>
<p><a data-ref="sc17, ms21Bu_1077, msdiv17"><i>Ekatiṃse ito kappe,</i></a><br>
<a><i>duve āsuṃ vināyakā;</i></a><br>
<a><i>Sikhī ca vessabhū ceva,</i></a><br>
<a><i>asamā appaṭipuggalā.</i></a></p>
<p><a data-ref="sc18, ms21Bu_1078, msdiv18"><i>Imamhi bhaddake kappe,</i></a><br>
<a><i>tayo āsuṃ vināyakā;</i></a><br>
<a><i>Kakusandho koṇāgamano,</i></a><br>
<a><i>kassapo cāpi nāyako.</i></a></p>
<p><a data-ref="sc19, ms21Bu_1079, msdiv19"><i>Ahametarahi sambuddho,</i></a><br>
<a><i>metteyyo cāpi hessati;</i></a><br>
<a><i>Etepime pañca buddhā,</i></a><br>
<a><i>dhīrā lokānukampakā.</i></a></p>
<p><a data-ref="sc20, ms21Bu_1080, msdiv20"><i>Etesaṃ dhammarājūnaṃ,</i></a><br>
<a><i>Aññesaṃnekakoṭinaṃ;</i></a><br>
<a><i>Ācikkhitvāna taṃ maggaṃ,</i></a><br>
<a><i>Nibbutā te sasāvakāti. (1052)</i></a></p>
</blockquote>
<p class="endsutta"><a data-var="Buddhapakiṇṇakakaṇḍaṃ niṭṭhitaṃ → buddhappakiṇṇakakaṇḍo niṭṭhito (sya1ed, sya2ed)" data-ref="sc21, ms21Bu_1081"><i>Buddhapakiṇṇakakaṇḍaṃ niṭṭhitaṃ.</i></a></p>
</article>
</section>
</div>
</body>
</html>
