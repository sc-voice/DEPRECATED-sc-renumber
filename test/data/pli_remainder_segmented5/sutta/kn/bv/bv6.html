<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv6">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>6. Sumanabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.32, ms21Bu_376, msdiv1"><i>“Maṅgalassa aparena,</i></a><br>
<a><i>sumano nāma nāyako;</i></a><br>
<a><i>Sabbadhammehi asamo,</i></a><br>
<a><i>sabbasattānamuttamo.</i></a></p>
<p><a data-ref="sc2, ms21Bu_377, msdiv2"><i>Tadā amatabheriṃ so,</i></a><br>
<a><i>āhanī mekhale pure;</i></a><br>
<a><i>Dhammasaṅkhasamāyuttaṃ,</i></a><br>
<a><i>navaṅgaṃ jinasāsanaṃ.</i></a></p>
<p><a data-ref="sc3, ms21Bu_378, msdiv3"><i>Nijjinitvā kilese so,</i></a><br>
<a><i>patvā sambodhimuttamaṃ;</i></a><br>
<a><i>Māpesi nagaraṃ satthā,</i></a><br>
<a><i>saddhammapuravaruttamaṃ.</i></a></p>
<p><a data-ref="sc4, ms21Bu_379, msdiv4"><i>Nirantaraṃ akuṭilaṃ,</i></a><br>
<a><i>ujuṃ vipulavitthataṃ;</i></a><br>
<a><i>Māpesi so mahāvīthiṃ,</i></a><br>
<a><i>satipaṭṭhānavaruttamaṃ.</i></a></p>
<p><a data-ref="sc5, ms21Bu_380, msdiv5"><i>Phale cattāri sāmaññe,</i></a><br>
<a><i>catasso paṭisambhidā;</i></a><br>
<a><i>Chaḷabhiññāṭṭhasamāpattī,</i></a><br>
<a><i>pasāresi tattha vīthiyaṃ.</i></a></p>
<p><a data-ref="sc6, ms21Bu_381, msdiv6"><i>Ye appamattā akhilā,</i></a><br>
<a><i>hirivīriyehupāgatā;</i></a><br>
<a><i>Te te ime guṇavare,</i></a><br>
<a><i>ādiyanti yathā sukhaṃ.</i></a></p>
<p><a data-ref="sc7, ms21Bu_382, msdiv7"><i>Evametena yogena,</i></a><br>
<a><i>uddharanto mahājanaṃ;</i></a><br>
<a><i>Bodhesi paṭhamaṃ satthā,</i></a><br>
<a><i>koṭisatasahassiyo.</i></a></p>
<p><a data-ref="sc8, ms21Bu_383, msdiv8"><i>Yamhi kāle mahāvīro,</i></a><br>
<a><i>ovadī titthiye gaṇe;</i></a><br>
<a data-var="Koṭisahassābhisamiṃsu → koṭisatasahassāni (sya1ed, sya2ed, km); koṭisatasahassānaṃ (mr)"><i>Koṭisahassābhisamiṃsu,</i></a><br>
<a><i>dutiye dhammadesane.</i></a></p>
<p><a data-ref="sc9, ms21Bu_384, msdiv9"><i>Yadā devā manussā ca,</i></a><br>
<a><i>samaggā ekamānasā;</i></a><br>
<a><i>Nirodhapañhaṃ pucchiṃsu,</i></a><br>
<a><i>saṃsayañcāpi mānasaṃ.</i></a></p>
<p><a data-ref="sc10, ms21Bu_385, msdiv10"><i>Tadāpi dhammadesane,</i></a><br>
<a><i>nirodhaparidīpane;</i></a><br>
<a><i>Navutikoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc11, ms21Bu_386, msdiv11"><i>Sannipātā tayo āsuṃ,</i></a><br>
<a><i>sumanassa mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc12, pts-vp-pli1ed.24, ms21Bu_387, msdiv12"><i>Vassaṃvutthassa bhagavato,</i></a><br>
<a><i>abhighuṭṭhe pavāraṇe;</i></a><br>
<a><i>Koṭisatasahassehi,</i></a><br>
<a><i>pavāresi tathāgato.</i></a></p>
<p><a data-ref="sc13, ms21Bu_388, msdiv13"><i>Tatoparaṃ sannipāte,</i></a><br>
<a><i>vimale kañcanapabbate;</i></a><br>
<a><i>Navutikoṭisahassānaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc14, ms21Bu_389, msdiv14"><i>Yadā sakko devarājā,</i></a><br>
<a><i>buddhadassanupāgami;</i></a><br>
<a><i>Asītikoṭisahassānaṃ,</i></a><br>
<a><i>tatiyo āsi samāgamo.</i></a></p>
<p><a data-ref="sc15, pts-vp-pli2ed1.33, ms21Bu_390, msdiv15"><i>Ahaṃ tena samayena,</i></a><br>
<a><i>nāgarājā mahiddhiko;</i></a><br>
<a><i>Atulo nāma nāmena,</i></a><br>
<a><i>ussannakusalasañcayo.</i></a></p>
<p><a data-ref="sc16, ms21Bu_391, msdiv16"><i>Tadāhaṃ nāgabhavanā,</i></a><br>
<a><i>nikkhamitvā sañātibhi;</i></a><br>
<a><i>Nāgānaṃ dibbaturiyehi,</i></a><br>
<a><i>sasaṃghaṃ jinamupaṭṭhahiṃ.</i></a></p>
<p><a data-ref="sc17, ms21Bu_392, msdiv17"><i>Koṭisatasahassānaṃ,</i></a><br>
<a><i>annapānena tappayiṃ;</i></a><br>
<a><i>Paccekadussayugaṃ datvā,</i></a><br>
<a><i>saraṇaṃ tamupāgamiṃ.</i></a></p>
<p><a data-ref="sc18, ms21Bu_393, msdiv18"><i>Sopi maṃ buddho byākāsi,</i></a><br>
<a><i>sumano lokanāyako;</i></a><br>
<a><i>‘Aparimeyyito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc19, ms21Bu_394, msdiv19"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc20, ms21Bu_395, msdiv20"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-var="mekhalaṃ nāma → mekhalaṃ nāma nagaraṃ (bj, sya1ed, sya2ed, pts-vp-pli1-2)" data-ref="sc21, ms21Bu_396, msdiv21"><i>Nagaraṃ mekhalaṃ nāma,</i></a><br>
<a><i>sudatto nāma khattiyo;</i></a><br>
<a><i>Sirimā nāma janikā,</i></a><br>
<a><i>sumanassa mahesino.</i></a></p>
<p><a data-ref="sc22, ms21Bu_397, msdiv22"><i>Navavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Cando sucando vaṭaṃso ca,</i></a><br>
<a><i>tayo pāsādamuttamā.</i></a></p>
<p><a data-ref="sc23, ms21Bu_398, msdiv23"><i>Tesaṭṭhisatasahassāni,</i></a><br>
<a><i>nāriyo samalaṅkatā;</i></a><br>
<a><i>Vaṭaṃsikā nāma nārī,</i></a><br>
<a><i>anūpamo nāma atrajo.</i></a></p>
<p><a data-ref="sc24, ms21Bu_399, msdiv24"><i>Nimitte caturo disvā,</i></a><br>
<a><i>hatthiyānena nikkhami;</i></a><br>
<a><i>Anūnadasamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc25, ms21Bu_400, msdiv25"><i>Brahmunā yācito santo,</i></a><br>
<a><i>sumano lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>mekhale puramuttame.</i></a></p>
<p><a data-ref="sc26, ms21Bu_401, msdiv26"><i>Saraṇo bhāvitatto ca,</i></a><br>
<a><i>ahesuṃ aggasāvakā;</i></a><br>
<a><i>Udeno nāmupaṭṭhāko,</i></a><br>
<a><i>sumanassa mahesino.</i></a></p>
<p><a data-ref="sc27, ms21Bu_402, msdiv27"><i>Soṇā ca upasoṇā ca,</i></a><br>
<a><i>ahesuṃ aggasāvikā;</i></a><br>
<a><i>Sopi buddho amitayaso,</i></a><br>
<a><i>nāgamūle abujjhatha.</i></a></p>
<p><a data-ref="sc28, ms21Bu_403, msdiv28"><i>Varuṇo ceva saraṇo ca,</i></a><br>
<a><i>ahesuṃ aggupaṭṭhakā;</i></a><br>
<a><i>Cālā ca upacālā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-var="Uccattanena → uccatarena (pts-vp-pli1, mr)" data-ref="sc29, ms21Bu_404, msdiv29"><i>Uccattanena so buddho,</i></a><br>
<a><i>navutihatthamuggato;</i></a><br>
<a><i>Kañcanagghiyasaṅkāso,</i></a><br>
<a><i>dasasahassī virocati.</i></a></p>
<p><a data-ref="sc30, pts-vp-pli2ed1.34, ms21Bu_405, msdiv30"><i>Navutivassasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc31, pts-vp-pli1ed.25, ms21Bu_406, msdiv31"><i>Tāraṇīye tārayitvā,</i></a><br>
<a><i>bodhanīye ca bodhayi;</i></a><br>
<a><i>Parinibbāyi sambuddho,</i></a><br>
<a><i>uḷurājāva atthami.</i></a></p>
<p><a data-ref="sc32, ms21Bu_407, msdiv32"><i>Te ca khīṇāsavā bhikkhū,</i></a><br>
<a><i>so ca buddho asādiso;</i></a><br>
<a><i>Atulappabhaṃ dassayitvā,</i></a><br>
<a><i>nibbutā ye mahāyasā.</i></a></p>
<p><a data-ref="sc33, ms21Bu_408, msdiv33"><i>Tañca ñāṇaṃ atuliyaṃ,</i></a><br>
<a><i>Tāni ca atulāni ratanāni;</i></a><br>
<a><i>Sabbaṃ tamantarahitaṃ,</i></a><br>
<a><i>Nanu rittā sabbasaṅkhārā.</i></a></p>
<p><a data-ref="sc34, ms21Bu_409, msdiv34"><i>Sumano yasadharo buddho,</i></a><br>
<a><i>Aṅgārāmamhi nibbuto;</i></a><br>
<a><i>Tattheva tassa jinathūpo,</i></a><br>
<a><i>Catuyojanamuggato”ti. (403)</i></a></p>
</blockquote>
<p class="endsutta"><a data-ref="sc35, ms21Bu_410"><i>Sumanassa bhagavato vaṃso catuttho.</i></a></p>
</article>
</section>
</div>
</body>
</html>
