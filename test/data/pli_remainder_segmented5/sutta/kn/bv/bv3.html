<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv3">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>3. Dīpaṅkarabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.17, ms21Bu_272, msdiv1"><i>“Tadā te bhojayitvāna,</i></a><br>
<a><i>sasaṃghaṃ lokanāyakaṃ;</i></a><br>
<a><i>Upagacchuṃ saraṇaṃ tassa,</i></a><br>
<a><i>dīpaṅkarassa satthuno.</i></a></p>
<p><a data-ref="sc2, ms21Bu_273, msdiv2"><i>Saraṇāgamane kañci,</i></a><br>
<a><i>nivesesi tathāgato;</i></a><br>
<a><i>Kañci pañcasu sīlesu,</i></a><br>
<a><i>sīle dasavidhe paraṃ.</i></a></p>
<p><a data-ref="sc3, ms21Bu_274, msdiv3"><i>Kassaci deti sāmaññaṃ,</i></a><br>
<a><i>caturo phalamuttame;</i></a><br>
<a><i>Kassaci asame dhamme,</i></a><br>
<a><i>deti so paṭisambhidā.</i></a></p>
<p><a data-ref="sc4, ms21Bu_275, msdiv4"><i>Kassaci varasamāpattiyo,</i></a><br>
<a><i>Aṭṭha deti narāsabho;</i></a><br>
<a><i>Tisso kassaci vijjāyo,</i></a><br>
<a><i>Chaḷabhiññā pavecchati.</i></a></p>
<p><a data-ref="sc5, ms21Bu_276, msdiv5"><i>Tena yogena janakāyaṃ,</i></a><br>
<a><i>ovadati mahāmuni;</i></a><br>
<a><i>Tena vitthārikaṃ āsi,</i></a><br>
<a><i>lokanāthassa sāsanaṃ.</i></a></p>
<p><a data-ref="sc6, ms21Bu_277, msdiv6"><i>Mahāhanusabhakkhandho,</i></a><br>
<a><i>dīpaṅkarassa nāmako;</i></a><br>
<a><i>Bahū jane tārayati,</i></a><br>
<a><i>parimoceti duggatiṃ.</i></a></p>
<p><a data-ref="sc7, ms21Bu_278, msdiv7"><i>Bodhaneyyaṃ janaṃ disvā,</i></a><br>
<a><i>satasahassepi yojane;</i></a><br>
<a><i>Khaṇena upagantvāna,</i></a><br>
<a><i>bodheti taṃ mahāmuni.</i></a></p>
<p><a data-ref="sc8, pts-vp-pli2ed1.22, ms21Bu_279, msdiv8"><i>Paṭhamābhisamaye buddho,</i></a><br>
<a><i>koṭisatamabodhayi;</i></a><br>
<a><i>Dutiyābhisamaye nātho,</i></a><br>
<a><i>navutikoṭimabodhayi.</i></a></p>
<p><a data-ref="sc9, ms21Bu_280, msdiv9"><i>Yadā ca devabhavanamhi,</i></a><br>
<a><i>buddho dhammamadesayi;</i></a><br>
<a><i>Navutikoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc10, ms21Bu_281, msdiv10"><i>Sannipātā tayo āsuṃ,</i></a><br>
<a><i>dīpaṅkarassa satthuno;</i></a><br>
<a><i>Koṭisatasahassānaṃ,</i></a><br>
<a><i>paṭhamo āsi samāgamo.</i></a></p>
<p><a data-ref="sc11, ms21Bu_282, msdiv11"><i>Puna nāradakūṭamhi,</i></a><br>
<a><i>pavivekagate jine;</i></a><br>
<a><i>Khīṇāsavā vītamalā,</i></a><br>
<a><i>samiṃsu satakoṭiyo.</i></a></p>
<p><a data-ref="sc12, ms21Bu_283, msdiv12"><i>Yamhi kāle mahāvīro,</i></a><br>
<a><i>sudassanasiluccaye;</i></a><br>
<a><i>Navakoṭisahassehi,</i></a><br>
<a><i>pavāresi mahāmuni.</i></a></p>
<p><a data-ref="sc13, ms21Bu_284, msdiv13"><i>Dasavīsasahassānaṃ,</i></a><br>
<a><i>dhammābhisamayo ahu;</i></a><br>
<a><i>Ekadvinnaṃ abhisamayā,</i></a><br>
<a><i>gaṇanāto asaṅkhiyā.</i></a></p>
<p><a data-ref="sc14, ms21Bu_285, msdiv14"><i>Vitthārikaṃ bāhujaññaṃ,</i></a><br>
<a><i>iddhaṃ phītaṃ ahū tadā;</i></a><br>
<a><i>Dīpaṅkarassa bhagavato,</i></a><br>
<a><i>sāsanaṃ suvisodhitaṃ.</i></a></p>
<p><a data-ref="sc15, ms21Bu_286, msdiv15"><i>Cattāri satasahassāni,</i></a><br>
<a><i>chaḷabhiññā mahiddhikā;</i></a><br>
<a><i>Dīpaṅkaraṃ lokaviduṃ,</i></a><br>
<a><i>parivārenti sabbadā.</i></a></p>
<p><a data-ref="sc16, ms21Bu_287, msdiv16"><i>Ye keci tena samayena,</i></a><br>
<a><i>jahanti mānusaṃ bhavaṃ;</i></a><br>
<a><i>Apattamānasā sekhā,</i></a><br>
<a><i>garahitā bhavanti te.</i></a></p>
<p><a data-ref="sc17, ms21Bu_288, msdiv17"><i>Supupphitaṃ pāvacanaṃ,</i></a><br>
<a><i>arahantehi tādihi;</i></a><br>
<a><i>Khīṇāsavehi vimalehi,</i></a><br>
<a><i>upasobhati sabbadā.</i></a></p>
<p><a data-ref="sc18, ms21Bu_289, msdiv18"><i>Nagaraṃ rammavatī nāma,</i></a><br>
<a><i>sudevo nāma khattiyo;</i></a><br>
<a><i>Sumedhā nāma janikā,</i></a><br>
<a><i>dīpaṅkarassa satthuno.</i></a></p>
<p><a data-ref="sc19, pts-vp-pli1ed.18, ms21Bu_290, msdiv19"><i>Dasavassasahassāni,</i></a><br>
<a data-var="vasi → ajjhāvasī jino (sya1ed, sya2ed, mr); so vasī (pts-vp-pli1-2)"><i>agāraṃ ajjha so vasi;</i></a><br>
<a><i>Haṃsā koñcā mayūrā ca,</i></a><br>
<a><i>tayo pāsādamuttamā.</i></a></p>
<p><a data-ref="sc20, ms21Bu_291, msdiv20"><i>Tīṇi satasahassāni,</i></a><br>
<a><i>nāriyo samalaṅkatā;</i></a><br>
<a><i>Padumā nāma sā nārī,</i></a><br>
<a><i>usabhakkhandho atrajo.</i></a></p>
<p><a data-ref="sc21, ms21Bu_292, msdiv21"><i>Nimitte caturo disvā,</i></a><br>
<a><i>hatthiyānena nikkhami;</i></a><br>
<a><i>Anūnadasamāsāni,</i></a><br>
<a><i>padhāne padahī jino.</i></a></p>
<p><a data-ref="sc22, ms21Bu_293, msdiv22"><i>Padhānacāraṃ caritvāna,</i></a><br>
<a><i>abujjhi mānasaṃ muni;</i></a><br>
<a><i>Brahmunā yācito santo,</i></a><br>
<a><i>dīpaṅkaro mahāmuni.</i></a></p>
<p><a data-ref="sc23, pts-vp-pli2ed1.23, ms21Bu_294, msdiv23"><i>Vatti cakkaṃ mahāvīro,</i></a><br>
<a data-var="sirīghare → sirighare (bj); vasī jino (sya1ed, sya2ed); sirīdhare (pts-vp-pli2)"><i>nandārāme sirīghare;</i></a><br>
<a><i>Nisinno sirīsamūlamhi,</i></a><br>
<a><i>akā titthiyamaddanaṃ.</i></a></p>
<p><a data-ref="sc24, ms21Bu_295, msdiv24"><i>Sumaṅgalo ca tisso ca,</i></a><br>
<a><i>ahesuṃ aggasāvakā;</i></a><br>
<a data-var="Sāgato → sobhito (mr)"><i>Sāgato nāmupaṭṭhāko,</i></a><br>
<a><i>dīpaṅkarassa satthuno.</i></a></p>
<p><a data-ref="sc25, ms21Bu_296, msdiv25"><i>Nandā ceva sunandā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>pipphalīti pavuccati.</i></a></p>
<p><a data-var="Tapussabhallikā → tapassubhallikā (bj, pts-vp-pli2)" data-ref="sc26, ms21Bu_297, msdiv26"><i>Tapussabhallikā nāma,</i></a><br>
<a><i>ahesuṃ aggupaṭṭhakā;</i></a><br>
<a><i>Sirimā koṇā upaṭṭhikā,</i></a><br>
<a><i>dīpaṅkarassa satthuno.</i></a></p>
<p><a data-ref="sc27, ms21Bu_298, msdiv27"><i>Asītihatthamubbedho,</i></a><br>
<a><i>dīpaṅkaro mahāmuni;</i></a><br>
<a><i>Sobhati dīparukkhova,</i></a><br>
<a><i>sālarājāva phullito.</i></a></p>
<p><a data-ref="sc28, ms21Bu_299, msdiv28"><i>Satasahassavassāni,</i></a><br>
<a><i>āyu tassa mahesino;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc29, ms21Bu_300, msdiv29"><i>Jotayitvāna saddhammaṃ,</i></a><br>
<a><i>santāretvā mahājanaṃ;</i></a><br>
<a><i>Jalitvā aggikkhandhova,</i></a><br>
<a><i>nibbuto so sasāvako.</i></a></p>
<p><a data-ref="sc30, ms21Bu_301, msdiv30"><i>Sā ca iddhi so ca yaso,</i></a><br>
<a><i>Tāni ca pādesu cakkaratanāni;</i></a><br>
<a data-var="tamantarahitaṃ → samantarahitaṃ (bj, sya1ed, sya2ed, pts-vp-pli1-2, mr)"><i>Sabbaṃ tamantarahitaṃ,</i></a><br>
<a data-var="sabbasaṅkhārā → sabbasaṅkhārāti (bj, sya1ed, sya2ed)"><i>Nanu rittā sabbasaṅkhārā.</i></a></p>
<p><a data-ref="sc31, ms21Bu_302, msdiv31"><i>Dīpaṅkaro jino satthā,</i></a><br>
<a><i>Nandārāmamhi nibbuto;</i></a><br>
<a><i>Tatthevassa jinathūpo,</i></a><br>
<a><i>Chattiṃsubbedhayojano”ti. (299)</i></a></p>
</blockquote>
<p class="endsutta"><a data-var="Dīpaṅkarassa bhagavato vaṃso → dīpaṅkarabuddhavaṃso (bj, sya1ed, sya2ed)" data-ref="sc32, ms21Bu_303"><i>Dīpaṅkarassa bhagavato vaṃso paṭhamo.</i></a></p>
</article>
</section>
</div>
</body>
</html>
