<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv27">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>27. Gotamabuddhavaṃsa</i></a></h1>
</div>
<blockquote class="gatha">
<p><a data-var="sambuddho → buddho (bj, pts-vp-pli1)" data-ref="sc1, pts-vp-pli1ed.65, pts-vp-pli2ed1.97, ms21Bu_1036, msdiv1"><i>“Ahametarahi sambuddho,</i></a><br>
<a><i>gotamo sakyavaḍḍhano;</i></a><br>
<a><i>Padhānaṃ padahitvāna,</i></a><br>
<a><i>patto sambodhimuttamaṃ.</i></a></p>
<p><a data-ref="sc2, ms21Bu_1037, msdiv2"><i>Brahmunā yācito santo,</i></a><br>
<a><i>dhammacakkaṃ pavattayiṃ;</i></a><br>
<a><i>Aṭṭhārasannaṃ koṭīnaṃ,</i></a><br>
<a><i>paṭhamābhisamayo ahu.</i></a></p>
<p><a data-ref="sc3, ms21Bu_1038, msdiv3"><i>Tato parañca desente,</i></a><br>
<a><i>naradevasamāgame;</i></a><br>
<a><i>Gaṇanāya na vattabbo,</i></a><br>
<a><i>dutiyābhisamayo ahu.</i></a></p>
<p><a data-ref="sc4, ms21Bu_1039, msdiv4"><i>Idhevāhaṃ etarahi,</i></a><br>
<a><i>ovadiṃ mama atrajaṃ;</i></a><br>
<a><i>Gaṇanāya na vattabbo,</i></a><br>
<a><i>tatiyābhisamayo ahu.</i></a></p>
<p><a data-ref="sc5, ms21Bu_1040, msdiv5"><i>Ekosi sannipāto me,</i></a><br>
<a><i>sāvakānaṃ mahesinaṃ;</i></a><br>
<a><i>Aḍḍhateḷasasatānaṃ,</i></a><br>
<a><i>bhikkhūnāsi samāgamo.</i></a></p>
<p><a data-ref="sc6, ms21Bu_1041, msdiv6"><i>Virocamāno vimalo,</i></a><br>
<a><i>bhikkhusaṃghassa majjhago;</i></a><br>
<a><i>Dadāmi patthitaṃ sabbaṃ,</i></a><br>
<a><i>maṇīva sabbakāmado.</i></a></p>
<p><a data-ref="sc7, ms21Bu_1042, msdiv7"><i>Phalamākaṅkhamānānaṃ,</i></a><br>
<a><i>bhavacchandajahesinaṃ;</i></a><br>
<a><i>Catusaccaṃ pakāsemi,</i></a><br>
<a><i>anukampāya pāṇinaṃ.</i></a></p>
<p><a data-ref="sc8, ms21Bu_1043, msdiv8"><i>Dasavīsasahassānaṃ,</i></a><br>
<a><i>dhammābhisamayo ahu;</i></a><br>
<a><i>Ekadvinnaṃ abhisamayo,</i></a><br>
<a><i>gaṇanāto asaṅkhiyo.</i></a></p>
<p><a data-ref="sc9, ms21Bu_1044, msdiv9"><i>Vitthārikaṃ bāhujaññaṃ,</i></a><br>
<a><i>iddhaṃ phītaṃ suphullitaṃ;</i></a><br>
<a><i>Idha mayhaṃ sakyamunino,</i></a><br>
<a><i>sāsanaṃ suvisodhitaṃ.</i></a></p>
<p><a data-ref="sc10, ms21Bu_1045, msdiv10"><i>Anāsavā vītarāgā,</i></a><br>
<a><i>santacittā samāhitā;</i></a><br>
<a><i>Bhikkhūnekasatā sabbe,</i></a><br>
<a><i>parivārenti maṃ sadā.</i></a></p>
<p><a data-ref="sc11, ms21Bu_1046, msdiv11"><i>Idāni ye etarahi,</i></a><br>
<a><i>jahanti mānusaṃ bhavaṃ;</i></a><br>
<a><i>Appattamānasā sekhā,</i></a><br>
<a><i>te bhikkhū viññugarahitā.</i></a></p>
<p><a data-ref="sc12, ms21Bu_1047, msdiv12"><i>Ariyañca santhomayantā,</i></a><br>
<a><i>sadā dhammaratā janā;</i></a><br>
<a><i>Bujjhissanti satimanto,</i></a><br>
<a><i>saṃsārasaritaṃ gatā.</i></a></p>
<p><a data-ref="sc13, ms21Bu_1048, msdiv13"><i>Nagaraṃ kapilavatthu me,</i></a><br>
<a><i>rājā suddhodano pitā;</i></a><br>
<a><i>Mayhaṃ janettikā mātā,</i></a><br>
<a><i>māyādevīti vuccati.</i></a></p>
<p><a data-ref="sc14, pts-vp-pli2ed1.98, ms21Bu_1049, msdiv14"><i>Ekūnatiṃsavassāni,</i></a><br>
<a><i>agāraṃ ajjhahaṃ vasiṃ;</i></a><br>
<a><i>Rammo surammo subhako,</i></a><br>
<a><i>tayo pāsādamuttamā.</i></a></p>
<p><a data-ref="sc15, ms21Bu_1050, msdiv15"><i>Cattārīsasahassāni,</i></a><br>
<a><i>nāriyo samalaṅkatā;</i></a><br>
<a><i>Bhaddakañcanā nāma nārī,</i></a><br>
<a><i>rāhulo nāma atrajo.</i></a></p>
<p><a data-ref="sc16, ms21Bu_1051, msdiv16"><i>Nimitte caturo disvā,</i></a><br>
<a><i>assayānena nikkhamiṃ;</i></a><br>
<a><i>Chabbassaṃ padhānacāraṃ,</i></a><br>
<a><i>acariṃ dukkaraṃ ahaṃ.</i></a></p>
<p><a data-ref="sc17, pts-vp-pli1ed.66, ms21Bu_1052, msdiv17"><i>Bārāṇasiyaṃ isipatane,</i></a><br>
<a><i>Cakkaṃ pavattitaṃ mayā;</i></a><br>
<a><i>Ahaṃ gotamasambuddho,</i></a><br>
<a><i>Saraṇaṃ sabbapāṇinaṃ.</i></a></p>
<p><a data-ref="sc18, ms21Bu_1053, msdiv18"><i>Kolito upatisso ca,</i></a><br>
<a><i>dve bhikkhū aggasāvakā;</i></a><br>
<a><i>Ānando nāmupaṭṭhāko,</i></a><br>
<a><i>santikāvacaro mama;</i></a><br>
<a><i>Khemā uppalavaṇṇā ca,</i></a><br>
<a><i>bhikkhunī aggasāvikā.</i></a></p>
<p><a data-ref="sc19, ms21Bu_1054, msdiv19"><i>Citto hatthāḷavako ca,</i></a><br>
<a><i>aggupaṭṭhākupāsakā;</i></a><br>
<a><i>Nandamātā ca uttarā,</i></a><br>
<a><i>aggupaṭṭhākupāsikā.</i></a></p>
<p><a data-ref="sc20, ms21Bu_1055, msdiv20"><i>Ahaṃ assatthamūlamhi,</i></a><br>
<a><i>patto sambodhimuttamaṃ;</i></a><br>
<a><i>Byāmappabhā sadā mayhaṃ,</i></a><br>
<a><i>soḷasahatthamuggatā.</i></a></p>
<p><a data-ref="sc21, ms21Bu_1056, msdiv21"><i>Appaṃ vassasataṃ āyu,</i></a><br>
<a><i>idānetarahi vijjati;</i></a><br>
<a><i>Tāvatā tiṭṭhamānohaṃ,</i></a><br>
<a><i>tāremi janataṃ bahuṃ.</i></a></p>
<p><a data-ref="sc22, ms21Bu_1057, msdiv22"><i>Ṭhapayitvāna dhammukkaṃ,</i></a><br>
<a><i>pacchimaṃ janabodhanaṃ;</i></a><br>
<a><i>Ahampi nacirasseva,</i></a><br>
<a><i>saddhiṃ sāvakasaṃghato;</i></a><br>
<a><i>Idheva parinibbissaṃ,</i></a><br>
<a><i>aggīvāhārasaṅkhayā.</i></a></p>
<p><a data-ref="sc23, ms21Bu_1058, msdiv23"><i>Tāni ca atulatejāni,</i></a><br>
<a data-var="dasabalāni → yasabalāni iddhiyo (sya1ed, sya2ed)"><i>Imāni ca dasabalāni;</i></a><br>
<a><i>Ayañca guṇadhāraṇo deho,</i></a><br>
<a><i>Dvattiṃsavaralakkhaṇavicitto.</i></a></p>
<p><a data-ref="sc24, ms21Bu_1059, msdiv24"><i>Dasa disā pabhāsetvā,</i></a><br>
<a><i>Sataraṃsīva chappabhā;</i></a><br>
<a><i>Sabbaṃ tamantarahissanti,</i></a><br>
<a><i>Nanu rittā sabbasaṅkhārā”ti. (1032)</i></a></p>
</blockquote>
<p class="endsutta"><a data-ref="sc25, ms21Bu_1060"><i>Gotamassa bhagavato vaṃso pañcavīsatimo.</i></a></p>
</article>
</section>
</div>
</body>
</html>
