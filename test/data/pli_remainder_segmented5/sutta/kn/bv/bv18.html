<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv18">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>18. Siddhatthabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.47, pts-vp-pli2ed1.68, ms21Bu_748, msdiv1"><i>“Dhammadassissa aparena,</i></a><br>
<a><i>siddhattho nāma nāyako;</i></a><br>
<a><i>Nihanitvā tamaṃ sabbaṃ,</i></a><br>
<a><i>sūriyo abbhuggato yathā.</i></a></p>
<p><a data-ref="sc2, ms21Bu_749, msdiv2"><i>Sopi patvāna sambodhiṃ,</i></a><br>
<a><i>santārento sadevakaṃ;</i></a><br>
<a><i>Abhivassi dhammameghena,</i></a><br>
<a><i>nibbāpento sadevakaṃ.</i></a></p>
<p><a data-ref="sc3, ms21Bu_750, msdiv3"><i>Tassāpi atulatejassa,</i></a><br>
<a><i>Ahesuṃ abhisamayā tayo;</i></a><br>
<a><i>Koṭisatasahassānaṃ,</i></a><br>
<a><i>Paṭhamābhisamayo ahu.</i></a></p>
<p><a data-var="bhīmarathe → bhīmaraṭṭhe (si, sya1ed, sya2ed, pts-vp-pli1); himaraṭṭhe (mr)" data-ref="sc4, ms21Bu_751, msdiv4"><i>Punāparaṃ bhīmarathe,</i></a><br>
<a><i>yadā āhani dundubhiṃ;</i></a><br>
<a><i>Tadā navutikoṭīnaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc5, ms21Bu_752, msdiv5"><i>Yadā buddho dhammaṃ desesi,</i></a><br>
<a><i>vebhāre so puruttame;</i></a><br>
<a><i>Tadā navutikoṭīnaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc6, ms21Bu_753, msdiv6"><i>Sannipātā tayo āsuṃ,</i></a><br>
<a><i>tasmimpi dvipaduttame;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-var="navutīnaṃ → navutiyā (sya1ed, sya2ed, km)" data-ref="sc7, ms21Bu_754, msdiv7"><i>Koṭisatānaṃ navutīnaṃ,</i></a><br>
<a><i>asītiyāpi ca koṭinaṃ;</i></a><br>
<a><i>Ete āsuṃ tayo ṭhānā,</i></a><br>
<a><i>vimalānaṃ samāgame.</i></a></p>
<p><a data-ref="sc8, ms21Bu_755, msdiv8"><i>Ahaṃ tena samayena,</i></a><br>
<a><i>maṅgalo nāma tāpaso;</i></a><br>
<a><i>Uggatejo duppasaho,</i></a><br>
<a><i>abhiññābalasamāhito.</i></a></p>
<p><a data-var="phalamānetvā → phalamāhatvā (bj, sya1ed, sya2ed, pts-vp-pli1-2)" data-ref="sc9, ms21Bu_756, msdiv9"><i>Jambuto phalamānetvā,</i></a><br>
<a><i>siddhatthassa adāsahaṃ;</i></a><br>
<a><i>Paṭiggahetvā sambuddho,</i></a><br>
<a><i>idaṃ vacanamabravi.</i></a></p>
<p><a data-ref="sc10, ms21Bu_757, msdiv10"><i>‘Passatha imaṃ tāpasaṃ,</i></a><br>
<a><i>jaṭilaṃ uggatāpanaṃ;</i></a><br>
<a><i>Catunnavutito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc11, ms21Bu_758, msdiv11"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc12, ms21Bu_759, msdiv12"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc13, ms21Bu_760, msdiv13"><i>Vebhāraṃ nāma nagaraṃ,</i></a><br>
<a><i>udeno nāma khattiyo;</i></a><br>
<a><i>Suphassā nāma janikā,</i></a><br>
<a><i>siddhatthassa mahesino.</i></a></p>
<p><a data-ref="sc14, pts-vp-pli2ed1.69, ms21Bu_761, msdiv14"><i>Dasavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Kokāsuppalakokanadā,</i></a><br>
<a><i>tayo pāsādamuttamā.</i></a></p>
<p><a data-ref="sc15, ms21Bu_762, msdiv15"><i>Tisoḷasasahassāni,</i></a><br>
<a><i>nāriyo samalaṅkatā;</i></a><br>
<a><i>Somanassā nāma sā nārī,</i></a><br>
<a><i>anūpamo nāma atrajo.</i></a></p>
<p><a data-ref="sc16, ms21Bu_763, msdiv16"><i>Nimitte caturo disvā,</i></a><br>
<a><i>sivikāyābhinikkhami;</i></a><br>
<a><i>Anūnadasamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc17, pts-vp-pli1ed.48, ms21Bu_764, msdiv17"><i>Brahmunā yācito santo,</i></a><br>
<a><i>siddhattho lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>migadāye naruttamo.</i></a></p>
<p><a data-ref="sc18, ms21Bu_765, msdiv18"><i>Sambalo ca sumitto ca,</i></a><br>
<a><i>ahesuṃ aggasāvakā;</i></a><br>
<a><i>Revato nāmupaṭṭhāko,</i></a><br>
<a><i>siddhatthassa mahesino.</i></a></p>
<p><a data-ref="sc19, ms21Bu_766, msdiv19"><i>Sīvalā ca surāmā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>kaṇikāroti vuccati.</i></a></p>
<p><a data-ref="sc20, ms21Bu_767, msdiv20"><i>Suppiyo ca samuddo ca,</i></a><br>
<a><i>ahesuṃ aggupaṭṭhakā;</i></a><br>
<a><i>Rammā ceva surammā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc21, ms21Bu_768, msdiv21"><i>So buddho saṭṭhiratanaṃ,</i></a><br>
<a><i>ahosi nabhamuggato;</i></a><br>
<a><i>Kañcanagghiyasaṅkāso,</i></a><br>
<a><i>dasasahassī virocati.</i></a></p>
<p><a data-ref="sc22, ms21Bu_769, msdiv22"><i>Sopi buddho asamasamo,</i></a><br>
<a><i>atulo appaṭipuggalo;</i></a><br>
<a><i>Vassasatasahassāni,</i></a><br>
<a><i>loke aṭṭhāsi cakkhumā.</i></a></p>
<p><a data-ref="sc23, ms21Bu_770, msdiv23"><i>Vipulaṃ pabhaṃ dassayitvā,</i></a><br>
<a><i>pupphāpetvāna sāvake;</i></a><br>
<a><i>Vilāsetvā samāpatyā,</i></a><br>
<a><i>nibbuto so sasāvako.</i></a></p>
<p><a data-ref="sc24, ms21Bu_771, msdiv24"><i>Siddhattho munivaro buddho,</i></a><br>
<a><i>Anomārāmamhi nibbuto;</i></a><br>
<a><i>Tatthevassa thūpavaro,</i></a><br>
<a><i>Catuyojanamuggato”ti. (753)</i></a></p>
</blockquote>
<p class="endsutta"><a data-ref="sc25, ms21Bu_772"><i>Siddhatthassa bhagavato vaṃso soḷasamo.</i></a></p>
</article>
</section>
</div>
</body>
</html>
