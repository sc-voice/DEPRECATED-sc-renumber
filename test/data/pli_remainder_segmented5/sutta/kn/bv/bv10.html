<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv10">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>10. Padumabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.31, pts-vp-pli2ed1.44, ms21Bu_502, msdiv1"><i>“Anomadassissa aparena,</i></a><br>
<a><i>Sambuddho dvipaduttamo;</i></a><br>
<a><i>Padumo nāma nāmena,</i></a><br>
<a><i>Asamo appaṭipuggalo.</i></a></p>
<p><a data-ref="sc2, ms21Bu_503, msdiv2"><i>Tassāpi asamaṃ sīlaṃ,</i></a><br>
<a><i>samādhipi anantako;</i></a><br>
<a><i>Asaṅkheyyaṃ ñāṇavaraṃ,</i></a><br>
<a><i>vimuttipi anūpamā.</i></a></p>
<p><a data-ref="sc3, ms21Bu_504, msdiv3"><i>Tassāpi atulatejassa,</i></a><br>
<a><i>dhammacakkappavattane;</i></a><br>
<a><i>Abhisamayā tayo āsuṃ,</i></a><br>
<a><i>mahātamapavāhanā.</i></a></p>
<p><a data-ref="sc4, ms21Bu_505, msdiv4"><i>Paṭhamābhisamaye buddho,</i></a><br>
<a><i>koṭisatamabodhayi;</i></a><br>
<a><i>Dutiyābhisamaye dhīro,</i></a><br>
<a><i>navutikoṭimabodhayi.</i></a></p>
<p><a data-ref="sc5, ms21Bu_506, msdiv5"><i>Yadā ca padumo buddho,</i></a><br>
<a><i>ovadī sakamatrajaṃ;</i></a><br>
<a><i>Tadā asītikoṭīnaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc6, ms21Bu_507, msdiv6"><i>Sannipātā tayo āsuṃ,</i></a><br>
<a><i>padumassa mahesino;</i></a><br>
<a><i>Koṭisatasahassānaṃ,</i></a><br>
<a><i>paṭhamo āsi samāgamo.</i></a></p>
<p><a data-ref="sc7, ms21Bu_508, msdiv7"><i>Kathinatthārasamaye,</i></a><br>
<a><i>uppanne kathinacīvare;</i></a><br>
<a><i>Dhammasenāpatitthāya,</i></a><br>
<a data-var="sibbiṃsu → yāciṃsu (mr)"><i>bhikkhū sibbiṃsu cīvaraṃ.</i></a></p>
<p><a data-ref="sc8, ms21Bu_509, msdiv8"><i>Tadā te vimalā bhikkhū,</i></a><br>
<a><i>chaḷabhiññā mahiddhikā;</i></a><br>
<a><i>Tīṇi satasahassāni,</i></a><br>
<a><i>samiṃsu aparājitā.</i></a></p>
<p><a data-var="narāsabho → naravusabho (sya1ed, sya2ed, km)" data-ref="sc9, ms21Bu_510, msdiv9"><i>Punāparaṃ so narāsabho,</i></a><br>
<a><i>pavane vāsaṃ upāgami;</i></a><br>
<a><i>Tadā samāgamo āsi,</i></a><br>
<a><i>dvinnaṃ satasahassinaṃ.</i></a></p>
<p><a data-ref="sc10, ms21Bu_511, msdiv10"><i>Ahaṃ tena samayena,</i></a><br>
<a><i>sīho āsiṃ migādhibhū;</i></a><br>
<a><i>Vivekamanubrūhantaṃ,</i></a><br>
<a><i>pavane addasaṃ jinaṃ.</i></a></p>
<p><a data-ref="sc11, ms21Bu_512, msdiv11"><i>Vanditvā sirasā pāde,</i></a><br>
<a><i>katvāna taṃ padakkhiṇaṃ;</i></a><br>
<a><i>Tikkhattuṃ abhināditvā,</i></a><br>
<a><i>sattāhaṃ jinamupaṭṭhahaṃ.</i></a></p>
<p><a data-ref="sc12, ms21Bu_513, msdiv12"><i>Sattāhaṃ varasamāpattiyā,</i></a><br>
<a><i>Vuṭṭhahitvā tathāgato;</i></a><br>
<a><i>Manasā cintayitvāna,</i></a><br>
<a><i>Koṭibhikkhū samānayi.</i></a></p>
<p><a data-ref="sc13, ms21Bu_514, msdiv13"><i>Tadāpi so mahāvīro,</i></a><br>
<a><i>tesaṃ majjhe viyākari;</i></a><br>
<a><i>‘Aparimeyyito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc14, pts-vp-pli2ed1.45, ms21Bu_515, msdiv14"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc15, ms21Bu_516, msdiv15"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc16, ms21Bu_517, msdiv16"><i>Campakaṃ nāma nagaraṃ,</i></a><br>
<a><i>asamo nāma khattiyo;</i></a><br>
<a><i>Asamā nāma janikā,</i></a><br>
<a><i>padumassa mahesino.</i></a></p>
<p><a data-ref="sc17, pts-vp-pli1ed.32, ms21Bu_518, msdiv17"><i>Dasavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Nandā-vasu-yasuttarā,</i></a><br>
<a><i>tayo pāsādamuttamā.</i></a></p>
<p><a data-ref="sc18, ms21Bu_519, msdiv18"><i>Tettiṃsa ca sahassāni,</i></a><br>
<a><i>nāriyo samalaṅkatā;</i></a><br>
<a><i>Uttarā nāma sā nārī,</i></a><br>
<a><i>rammo nāmāsi atrajo.</i></a></p>
<p><a data-ref="sc19, ms21Bu_520, msdiv19"><i>Nimitte caturo disvā,</i></a><br>
<a><i>rathayānena nikkhami;</i></a><br>
<a><i>Anūnaaṭṭhamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc20, ms21Bu_521, msdiv20"><i>Brahmunā yācito santo,</i></a><br>
<a><i>padumo lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>dhanañcuyyānamuttame.</i></a></p>
<p><a data-ref="sc21, ms21Bu_522, msdiv21"><i>Sālo ca upasālo ca,</i></a><br>
<a><i>ahesuṃ aggasāvakā;</i></a><br>
<a><i>Varuṇo nāmupaṭṭhāko,</i></a><br>
<a><i>padumassa mahesino.</i></a></p>
<p><a data-ref="sc22, ms21Bu_523, msdiv22"><i>Rādhā ceva surādhā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>mahāsoṇoti vuccati.</i></a></p>
<p><a data-ref="sc23, ms21Bu_524, msdiv23"><i>Bhiyyo ceva asamo ca,</i></a><br>
<a><i>ahesuṃ aggupaṭṭhakā;</i></a><br>
<a><i>Rucī ca nandarāmā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc24, ms21Bu_525, msdiv24"><i>Aṭṭhapaṇṇāsaratanaṃ,</i></a><br>
<a><i>accuggato mahāmuni;</i></a><br>
<a><i>Pabhā niddhāvatī tassa,</i></a><br>
<a><i>asamā sabbaso disā.</i></a></p>
<p><a data-ref="sc25, ms21Bu_526, msdiv25"><i>Candappabhā sūriyappabhā,</i></a><br>
<a><i>ratanaggimaṇippabhā;</i></a><br>
<a><i>Sabbāpi tā hatā honti,</i></a><br>
<a><i>patvā jinapabhuttamaṃ.</i></a></p>
<p><a data-ref="sc26, ms21Bu_527, msdiv26"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc27, ms21Bu_528, msdiv27"><i>Paripakkamānase satte,</i></a><br>
<a><i>bodhayitvā asesato;</i></a><br>
<a><i>Sesake anusāsitvā,</i></a><br>
<a><i>nibbuto so sasāvako.</i></a></p>
<p><a data-ref="sc28, ms21Bu_529, msdiv28"><i>Uragova tacaṃ jiṇṇaṃ,</i></a><br>
<a><i>vaddhapattaṃva pādapo;</i></a><br>
<a><i>Jahitvā sabbasaṅkhāre,</i></a><br>
<a><i>nibbuto so yathā sikhī.</i></a></p>
<p><a data-ref="sc29, pts-vp-pli2ed1.46, ms21Bu_530, msdiv29"><i>Padumo jinavaro satthā,</i></a><br>
<a><i>Dhammārāmamhi nibbuto;</i></a><br>
<a><i>Dhātuvitthārikaṃ āsi,</i></a><br>
<a><i>Tesu tesu padesato”ti. (520)</i></a></p>
</blockquote>
<p class="endsutta"><a data-ref="sc30, ms21Bu_531"><i>Padumassa bhagavato vaṃso aṭṭhamo.</i></a></p>
</article>
</section>
</div>
</body>
</html>
