<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv8">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>8. Sobhitabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.27, pts-vp-pli2ed1.38, ms21Bu_441, msdiv1"><i>“Revatassa aparena,</i></a><br>
<a><i>sobhito nāma nāyako;</i></a><br>
<a><i>Samāhito santacitto,</i></a><br>
<a><i>asamo appaṭipuggalo.</i></a></p>
<p><a data-ref="sc2, ms21Bu_442, msdiv2"><i>So jino sakagehamhi,</i></a><br>
<a><i>mānasaṃ vinivattayi;</i></a><br>
<a><i>Patvāna kevalaṃ bodhiṃ,</i></a><br>
<a><i>dhammacakkaṃ pavattayi.</i></a></p>
<p><a data-ref="sc3, ms21Bu_443, msdiv3"><i>Yāva heṭṭhā avīcito,</i></a><br>
<a><i>bhavaggā cāpi uddhato;</i></a><br>
<a><i>Etthantare ekaparisā,</i></a><br>
<a><i>ahosi dhammadesane.</i></a></p>
<p><a data-ref="sc4, ms21Bu_444, msdiv4"><i>Tāya parisāya sambuddho,</i></a><br>
<a><i>dhammacakkaṃ pavattayi;</i></a><br>
<a><i>Gaṇanāya na vattabbo,</i></a><br>
<a><i>paṭhamābhisamayo ahu.</i></a></p>
<p><a data-ref="sc5, ms21Bu_445, msdiv5"><i>Tato parampi desente,</i></a><br>
<a><i>marūnañca samāgame;</i></a><br>
<a><i>Navutikoṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc6, ms21Bu_446, msdiv6"><i>Punāparaṃ rājaputto,</i></a><br>
<a><i>jayaseno nāma khattiyo;</i></a><br>
<a><i>Ārāmaṃ ropayitvāna,</i></a><br>
<a><i>buddhe niyyādayī tadā.</i></a></p>
<p><a data-ref="sc7, ms21Bu_447, msdiv7"><i>Tassa yāgaṃ pakittento,</i></a><br>
<a><i>dhammaṃ desesi cakkhumā;</i></a><br>
<a><i>Tadā koṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc8, ms21Bu_448, msdiv8"><i>Sannipātā tayo āsuṃ,</i></a><br>
<a><i>sobhitassa mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc9, ms21Bu_449, msdiv9"><i>Uggato nāma so rājā,</i></a><br>
<a><i>dānaṃ deti naruttame;</i></a><br>
<a><i>Tamhi dāne samāgañchuṃ,</i></a><br>
<a data-var="arahantā → arahataṃ (mr)"><i>arahantā satakoṭiyo.</i></a></p>
<p><a data-var="puragaṇo → pūgagaṇo (sya1ed, sya2ed); pugagaṇo (mr)" data-ref="sc10, ms21Bu_450, msdiv10"><i>Punāparaṃ puragaṇo,</i></a><br>
<a><i>deti dānaṃ naruttame;</i></a><br>
<a><i>Tadā navutikoṭīnaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc11, ms21Bu_451, msdiv11"><i>Devaloke vasitvāna,</i></a><br>
<a><i>yadā orohatī jino;</i></a><br>
<a><i>Tadā asītikoṭīnaṃ,</i></a><br>
<a><i>tatiyo āsi samāgamo.</i></a></p>
<p><a data-ref="sc12, ms21Bu_452, msdiv12"><i>Ahaṃ tena samayena,</i></a><br>
<a><i>sujāto nāma brāhmaṇo;</i></a><br>
<a><i>Tadā sasāvakaṃ buddhaṃ,</i></a><br>
<a><i>annapānena tappayiṃ.</i></a></p>
<p><a data-ref="sc13, ms21Bu_453, msdiv13"><i>Sopi maṃ buddho byākāsi,</i></a><br>
<a><i>sobhito lokanāyako;</i></a><br>
<a><i>‘Aparimeyyito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc14, ms21Bu_454, msdiv14"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc15, pts-vp-pli2ed1.39, ms21Bu_455, msdiv15"><i>Tassāpi vacanaṃ sutvā,</i></a><br>
<a><i>haṭṭho saṃviggamānaso;</i></a><br>
<a><i>Tamevatthamanuppattiyā,</i></a><br>
<a><i>uggaṃ dhitimakāsahaṃ.</i></a></p>
<p><a data-ref="sc16, ms21Bu_456, msdiv16"><i>Sudhammaṃ nāma nagaraṃ,</i></a><br>
<a><i>sudhammo nāma khattiyo;</i></a><br>
<a><i>Sudhammā nāma janikā,</i></a><br>
<a><i>sobhitassa mahesino.</i></a></p>
<p><a data-ref="sc17, pts-vp-pli1ed.28, ms21Bu_457, msdiv17"><i>Navavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Kumudo nāḷino padumo,</i></a><br>
<a><i>tayo pāsādamuttamā.</i></a></p>
<p><a data-ref="sc18, ms21Bu_458, msdiv18"><i>Sattatiṃsasahassāni,</i></a><br>
<a><i>nāriyo samalaṅkatā;</i></a><br>
<a data-var="Maṇilā → samaṅgī (bj, pts-vp-pli1-2); makilā (sya1ed, sya2ed, km); makhilā (aṭṭha.)"><i>Maṇilā nāma sā nārī,</i></a><br>
<a><i>sīho nāmāsi atrajo.</i></a></p>
<p><a data-ref="sc19, ms21Bu_459, msdiv19"><i>Nimitte caturo disvā,</i></a><br>
<a><i>pāsādenābhinikkhami;</i></a><br>
<a><i>Sattāhaṃ padhānacāraṃ,</i></a><br>
<a><i>caritvā purisuttamo.</i></a></p>
<p><a data-ref="sc20, ms21Bu_460, msdiv20"><i>Brahmunā yācito santo,</i></a><br>
<a><i>sobhito lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>sudhammuyyānamuttame.</i></a></p>
<p><a data-ref="sc21, ms21Bu_461, msdiv21"><i>Asamo ca sunetto ca,</i></a><br>
<a><i>ahesuṃ aggasāvakā;</i></a><br>
<a><i>Anomo nāmupaṭṭhāko,</i></a><br>
<a><i>sobhitassa mahesino.</i></a></p>
<p><a data-ref="sc22, ms21Bu_462, msdiv22"><i>Nakulā ca sujātā ca,</i></a><br>
<a><i>ahesuṃ aggasāvikā;</i></a><br>
<a><i>Bujjhamāno ca so buddho,</i></a><br>
<a><i>nāgamūle abujjhatha.</i></a></p>
<p><a data-ref="sc23, ms21Bu_463, msdiv23"><i>Rammo ceva sudatto ca,</i></a><br>
<a><i>ahesuṃ aggupaṭṭhakā;</i></a><br>
<a><i>Nakulā ceva cittā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc24, ms21Bu_464, msdiv24"><i>Aṭṭhapaṇṇāsaratanaṃ,</i></a><br>
<a><i>accuggato mahāmuni;</i></a><br>
<a><i>Obhāseti disā sabbā,</i></a><br>
<a><i>sataraṃsīva uggato.</i></a></p>
<p><a data-ref="sc25, ms21Bu_465, msdiv25"><i>Yathā suphullaṃ pavanaṃ,</i></a><br>
<a><i>nānāgandhehi dhūpitaṃ;</i></a><br>
<a><i>Tatheva tassa pāvacanaṃ,</i></a><br>
<a><i>sīlagandhehi dhūpitaṃ.</i></a></p>
<p><a data-ref="sc26, ms21Bu_466, msdiv26"><i>Yathāpi sāgaro nāma,</i></a><br>
<a><i>dassanena atappiyo;</i></a><br>
<a><i>Tatheva tassa pāvacanaṃ,</i></a><br>
<a><i>savanena atappiyaṃ.</i></a></p>
<p><a data-ref="sc27, ms21Bu_467, msdiv27"><i>Navutivassasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc28, ms21Bu_468, msdiv28"><i>Ovādaṃ anusiṭṭhiñca,</i></a><br>
<a><i>datvāna sesake jane;</i></a><br>
<a><i>Hutāsanova tāpetvā,</i></a><br>
<a><i>nibbuto so sasāvako.</i></a></p>
<p><a data-ref="sc29, ms21Bu_469, msdiv29"><i>So ca buddho asamasamo,</i></a><br>
<a><i>tepi sāvakā balappattā;</i></a><br>
<a><i>Sabbaṃ tamantarahitaṃ,</i></a><br>
<a><i>nanu rittā sabbasaṅkhārā.</i></a></p>
<p><a data-ref="sc30, pts-vp-pli2ed1.40, ms21Bu_470, msdiv30"><i>Sobhito varasambuddho,</i></a><br>
<a><i>Sīhārāmamhi nibbuto;</i></a><br>
<a><i>Dhātuvitthārikaṃ āsi,</i></a><br>
<a><i>Tesu tesu padesato”ti. (462)</i></a></p>
</blockquote>
<p class="endsutta"><a data-ref="sc31, ms21Bu_471"><i>Sobhitassa bhagavato vaṃso chaṭṭho.</i></a></p>
</article>
</section>
</div>
</body>
</html>
