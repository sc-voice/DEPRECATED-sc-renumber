<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv5">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>5. Maṅgalabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.29, ms21Bu_343, msdiv1"><i>“Koṇḍaññassa aparena,</i></a><br>
<a><i>maṅgalo nāma nāyako;</i></a><br>
<a><i>Tamaṃ loke nihantvāna,</i></a><br>
<a><i>dhammokkamabhidhārayi.</i></a></p>
<p><a data-ref="sc2, ms21Bu_344, msdiv2"><i>Atulāsi pabhā tassa,</i></a><br>
<a><i>jinehaññehi uttariṃ;</i></a><br>
<a><i>Candasūriyapabhaṃ hantvā,</i></a><br>
<a><i>dasasahassī virocati.</i></a></p>
<p><a data-ref="sc3, ms21Bu_345, msdiv3"><i>Sopi buddho pakāsesi,</i></a><br>
<a><i>caturo saccavaruttame;</i></a><br>
<a><i>Te te saccarasaṃ pītvā,</i></a><br>
<a><i>vinodenti mahātamaṃ.</i></a></p>
<p><a data-ref="sc4, ms21Bu_346, msdiv4"><i>Patvāna bodhimatulaṃ,</i></a><br>
<a><i>paṭhame dhammadesane;</i></a><br>
<a><i>Koṭisatasahassānaṃ,</i></a><br>
<a><i>dhammābhisamayo ahu.</i></a></p>
<p><a data-ref="sc5, ms21Bu_347, msdiv5"><i>Surindadevabhavane,</i></a><br>
<a><i>buddho dhammamadesayi;</i></a><br>
<a data-var="Tadā koṭisahassānaṃ → navakoṭisahassānaṃ (bj, pts-vp-pli2); koṭisatasahassānaṃ (sya1ed, sya2ed)"><i>Tadā koṭisahassānaṃ,</i></a><br>
<a><i>dutiyo samayo ahu.</i></a></p>
<p><a data-ref="sc6, ms21Bu_348, msdiv6"><i>Yadā sunando cakkavattī,</i></a><br>
<a><i>sambuddhaṃ upasaṅkami;</i></a><br>
<a><i>Tadā āhani sambuddho,</i></a><br>
<a><i>dhammabheriṃ varuttamaṃ.</i></a></p>
<p><a data-ref="sc7, ms21Bu_349, msdiv7"><i>Sunandassānucarā janatā,</i></a><br>
<a><i>Tadāsuṃ navutikoṭiyo;</i></a><br>
<a><i>Sabbepi te niravasesā,</i></a><br>
<a><i>Ahesuṃ ehi bhikkhukā.</i></a></p>
<p><a data-ref="sc8, ms21Bu_350, msdiv8"><i>Sannipātā tayo āsuṃ,</i></a><br>
<a><i>maṅgalassa mahesino;</i></a><br>
<a><i>Koṭisatasahassānaṃ,</i></a><br>
<a><i>paṭhamo āsi samāgamo.</i></a></p>
<p><a data-ref="sc9, ms21Bu_351, msdiv9"><i>Dutiyo koṭisatasahassānaṃ,</i></a><br>
<a><i>Tatiyo navutikoṭinaṃ;</i></a><br>
<a><i>Khīṇāsavānaṃ vimalānaṃ,</i></a><br>
<a><i>Tadā āsi samāgamo.</i></a></p>
<p><a data-ref="sc10, ms21Bu_352, msdiv10"><i>Ahaṃ tena samayena,</i></a><br>
<a><i>surucī nāma brāhmaṇo;</i></a><br>
<a><i>Ajjhāyako mantadharo,</i></a><br>
<a><i>tiṇṇaṃ vedāna pāragū.</i></a></p>
<p><a data-ref="sc11, pts-vp-pli1ed.22, ms21Bu_353, msdiv11"><i>Tamahaṃ upasaṅkamma,</i></a><br>
<a><i>Saraṇaṃ gantvāna satthuno;</i></a><br>
<a><i>Sambuddhappamukhaṃ saṃghaṃ,</i></a><br>
<a><i>Gandhamālena pūjayiṃ;</i></a><br>
<a><i>Pūjetvā gandhamālena,</i></a><br>
<a><i>Gavapānena tappayiṃ.</i></a></p>
<p><a data-ref="sc12, ms21Bu_354, msdiv12"><i>Sopi maṃ buddho byākāsi,</i></a><br>
<a><i>maṅgalo dvipaduttamo;</i></a><br>
<a><i>‘Aparimeyyito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc13, ms21Bu_355, msdiv13"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc14, pts-vp-pli2ed1.30, ms21Bu_356, msdiv14"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc15, ms21Bu_357, msdiv15"><i>Tadā pītimanubrūhanto,</i></a><br>
<a><i>sambodhivarapattiyā;</i></a><br>
<a><i>Buddhe datvāna maṃ gehaṃ,</i></a><br>
<a><i>pabbajiṃ tassa santike.</i></a></p>
<p><a data-ref="sc16, ms21Bu_358, msdiv16"><i>Suttantaṃ vinayañcāpi,</i></a><br>
<a><i>navaṅgaṃ satthusāsanaṃ;</i></a><br>
<a><i>Sabbaṃ pariyāpuṇitvā,</i></a><br>
<a><i>sobhayiṃ jinasāsanaṃ.</i></a></p>
<p><a data-ref="sc17, ms21Bu_359, msdiv17"><i>Tatthappamatto viharanto,</i></a><br>
<a><i>brahmaṃ bhāvetva bhāvanaṃ;</i></a><br>
<a><i>Abhiññāpāramiṃ gantvā,</i></a><br>
<a><i>brahmalokamagacchahaṃ.</i></a></p>
<p><a data-ref="sc18, ms21Bu_360, msdiv18"><i>Uttaraṃ nāma nagaraṃ,</i></a><br>
<a><i>uttaro nāma khattiyo;</i></a><br>
<a><i>Uttarā nāma janikā,</i></a><br>
<a><i>maṅgalassa mahesino.</i></a></p>
<p><a data-ref="sc19, ms21Bu_361, msdiv19"><i>Navavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Yasavā sucimā sirīmā,</i></a><br>
<a><i>tayo pāsādamuttamā.</i></a></p>
<p><a data-ref="sc20, ms21Bu_362, msdiv20"><i>Samatiṃsasahassāni,</i></a><br>
<a><i>nāriyo samalaṅkatā;</i></a><br>
<a><i>Yasavatī nāma nārī,</i></a><br>
<a><i>sīvalo nāma atrajo.</i></a></p>
<p><a data-ref="sc21, ms21Bu_363, msdiv21"><i>Nimitte caturo disvā,</i></a><br>
<a><i>assayānena nikkhami;</i></a><br>
<a><i>Anūnaaṭṭhamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc22, ms21Bu_364, msdiv22"><i>Brahmunā yācito santo,</i></a><br>
<a><i>maṅgalo nāma nāyako;</i></a><br>
<a><i>Vatti cakkaṃ mahāvīro,</i></a><br>
<a><i>vane sirīvaruttame.</i></a></p>
<p><a data-ref="sc23, ms21Bu_365, msdiv23"><i>Sudevo dhammaseno ca,</i></a><br>
<a><i>ahesuṃ aggasāvakā;</i></a><br>
<a><i>Pālito nāmupaṭṭhāko,</i></a><br>
<a><i>maṅgalassa mahesino.</i></a></p>
<p><a data-ref="sc24, ms21Bu_366, msdiv24"><i>Sīvalā ca asokā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>nāgarukkhoti vuccati.</i></a></p>
<p><a data-ref="sc25, ms21Bu_367, msdiv25"><i>Nando ceva visākho ca,</i></a><br>
<a><i>ahesuṃ aggupaṭṭhakā;</i></a><br>
<a><i>Anulā ceva sutanā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc26, ms21Bu_368, msdiv26"><i>Aṭṭhāsīti ratanāni,</i></a><br>
<a><i>accuggato mahāmuni;</i></a><br>
<a><i>Tato niddhāvatī raṃsī,</i></a><br>
<a><i>anekasatasahassiyo.</i></a></p>
<p><a data-ref="sc27, ms21Bu_369, msdiv27"><i>Navutivassasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc28, ms21Bu_370, msdiv28"><i>Yathāpi sāgare ūmī,</i></a><br>
<a><i>na sakkā tā gaṇetuye;</i></a><br>
<a><i>Tatheva sāvakā tassa,</i></a><br>
<a><i>na sakkā te gaṇetuye.</i></a></p>
<p><a data-ref="sc29, pts-vp-pli1ed.23, pts-vp-pli2ed1.31, ms21Bu_371, msdiv29"><i>Yāva aṭṭhāsi sambuddho,</i></a><br>
<a><i>maṅgalo lokanāyako;</i></a><br>
<a><i>Na tassa sāsane atthi,</i></a><br>
<a data-var="sakilesamaraṇaṃ → saṅkilesamaraṇaṃ (bj, pts-vp-pli1-2)"><i>sakilesamaraṇaṃ tadā.</i></a></p>
<p><a data-ref="sc30, ms21Bu_372, msdiv30"><i>Dhammokkaṃ dhārayitvāna,</i></a><br>
<a><i>santāretvā mahājanaṃ;</i></a><br>
<a><i>Jalitvā dhūmaketūva,</i></a><br>
<a><i>nibbuto so mahāyaso.</i></a></p>
<p><a data-ref="sc31, ms21Bu_373, msdiv31"><i>Saṅkhārānaṃ sabhāvatthaṃ,</i></a><br>
<a><i>dassayitvā sadevake;</i></a><br>
<a><i>Jalitvā aggikkhandhova,</i></a><br>
<a><i>sūriyo atthaṅgato yathā.</i></a></p>
<p><a data-ref="sc32, ms21Bu_374, msdiv32"><i>Uyyāne vassare nāma,</i></a><br>
<a><i>Buddho nibbāyi maṅgalo;</i></a><br>
<a><i>Tatthevassa jinathūpo,</i></a><br>
<a><i>Tiṃsayojanamuggato”ti. (369)</i></a></p>
</blockquote>
<p class="endsutta"><a data-ref="sc33, ms21Bu_375"><i>Maṅgalassa bhagavato vaṃso tatiyo.</i></a></p>
</article>
</section>
</div>
</body>
</html>
