<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv21">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a data-var="21 Vipassībuddhavaṃsa → vipassibuddhavaṃso (sya1ed, sya2ed, pts-vp-pli1-2)"><i>21 Vipassībuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.52, pts-vp-pli2ed1.77, ms21Bu_828, msdiv1"><i>“Phussassa ca aparena,</i></a><br>
<a><i>sambuddho dvipaduttamo;</i></a><br>
<a><i>Vipassī nāma nāmena,</i></a><br>
<a><i>loke uppajji cakkhumā.</i></a></p>
<p><a data-ref="sc2, ms21Bu_829, msdiv2"><i>Avijjaṃ sabbaṃ padāletvā,</i></a><br>
<a><i>patto sambodhimuttamaṃ;</i></a><br>
<a><i>Dhammacakkaṃ pavattetuṃ,</i></a><br>
<a><i>pakkāmi bandhumatīpuraṃ.</i></a></p>
<p><a data-ref="sc3, ms21Bu_830, msdiv3"><i>Dhammacakkaṃ pavattetvā,</i></a><br>
<a><i>ubho bodhesi nāyako;</i></a><br>
<a><i>Gaṇanāya na vattabbo,</i></a><br>
<a><i>paṭhamābhisamayo ahu.</i></a></p>
<p><a data-ref="sc4, ms21Bu_831, msdiv4"><i>Punāparaṃ amitayaso,</i></a><br>
<a><i>tattha saccaṃ pakāsayi;</i></a><br>
<a><i>Caturāsītisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc5, ms21Bu_832, msdiv5"><i>Caturāsītisahassāni,</i></a><br>
<a><i>sambuddhaṃ anupabbajuṃ;</i></a><br>
<a><i>Tesamārāmapattānaṃ,</i></a><br>
<a><i>dhammaṃ desesi cakkhumā.</i></a></p>
<p><a data-ref="sc6, ms21Bu_833, msdiv6"><i>Sabbākārena bhāsato,</i></a><br>
<a data-var="sutvā → ṭhatvā (sya1ed, sya2ed) | upanisādino → upanissa jine (si); upanissā jino (sya1ed, sya2ed, km); upanisā jino (pts-vp-pli1)"><i>sutvā upanisādino;</i></a><br>
<a><i>Tepi dhammavaraṃ gantvā,</i></a><br>
<a><i>tatiyābhisamayo ahu.</i></a></p>
<p><a data-ref="sc7, ms21Bu_834, msdiv7"><i>Sannipātā tayo āsuṃ,</i></a><br>
<a><i>vipassissa mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc8, ms21Bu_835, msdiv8"><i>Aṭṭhasaṭṭhisatasahassānaṃ,</i></a><br>
<a><i>Paṭhamo āsi samāgamo;</i></a><br>
<a><i>Bhikkhusatasahassānaṃ,</i></a><br>
<a><i>Dutiyo āsi samāgamo.</i></a></p>
<p><a data-ref="sc9, ms21Bu_836, msdiv9"><i>Asītibhikkhusahassānaṃ,</i></a><br>
<a><i>tatiyo āsi samāgamo;</i></a><br>
<a><i>Tattha bhikkhugaṇamajjhe,</i></a><br>
<a><i>sambuddho atirocati.</i></a></p>
<p><a data-ref="sc10, ms21Bu_837, msdiv10"><i>Ahaṃ tena samayena,</i></a><br>
<a><i>nāgarājā mahiddhiko;</i></a><br>
<a><i>Atulo nāma nāmena,</i></a><br>
<a><i>puññavanto jutindharo.</i></a></p>
<p><a data-ref="sc11, ms21Bu_838, msdiv11"><i>Nekānaṃ nāgakoṭīnaṃ,</i></a><br>
<a><i>parivāretvānahaṃ tadā;</i></a><br>
<a><i>Vajjanto dibbaturiyehi,</i></a><br>
<a><i>lokajeṭṭhaṃ upāgamiṃ.</i></a></p>
<p><a data-ref="sc12, ms21Bu_839, msdiv12"><i>Upasaṅkamitvā sambuddhaṃ,</i></a><br>
<a><i>Vipassiṃ lokanāyakaṃ;</i></a><br>
<a><i>Maṇimuttaratanakhacitaṃ,</i></a><br>
<a><i>Sabbābharaṇavibhūsitaṃ;</i></a><br>
<a><i>Nimantetvā dhammarājassa,</i></a><br>
<a><i>Suvaṇṇapīṭhamadāsahaṃ.</i></a></p>
<p><a data-ref="sc13, ms21Bu_840, msdiv13"><i>Sopi maṃ buddho byākāsi,</i></a><br>
<a><i>saṃghamajjhe nisīdiya;</i></a><br>
<a><i>‘Ekanavutito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc14, ms21Bu_841, msdiv14"><i>Ahu kapilavhayā rammā,</i></a><br>
<a><i>nikkhamitvā tathāgato;</i></a><br>
<a><i>Padhānaṃ padahitvāna,</i></a><br>
<a><i>katvā dukkarakārikaṃ.</i></a></p>
<p><a data-ref="sc15, pts-vp-pli1ed.53, pts-vp-pli2ed1.78, ms21Bu_842, msdiv15"><i>Ajapālarukkhamūlasmiṃ,</i></a><br>
<a><i>nisīditvā tathāgato;</i></a><br>
<a><i>Tattha pāyāsaṃ paggayha,</i></a><br>
<a><i>nerañjaramupehiti.</i></a></p>
<p><a data-ref="sc16, ms21Bu_843, msdiv16"><i>Nerañjarāya tīramhi,</i></a><br>
<a><i>pāyāsaṃ ada so jino;</i></a><br>
<a><i>Paṭiyattavaramaggena,</i></a><br>
<a><i>bodhimūlamupehiti.</i></a></p>
<p><a data-ref="sc17, ms21Bu_844, msdiv17"><i>Tato padakkhiṇaṃ katvā,</i></a><br>
<a><i>bodhimaṇḍaṃ anuttaro;</i></a><br>
<a><i>Assatthamūle sambodhiṃ,</i></a><br>
<a><i>bujjhissati mahāyaso.</i></a></p>
<p><a data-ref="sc18, ms21Bu_845, msdiv18"><i>Imassa janikā mātā,</i></a><br>
<a><i>māyā nāma bhavissati;</i></a><br>
<a><i>Pitā suddhodano nāma,</i></a><br>
<a><i>ayaṃ hessati gotamo.</i></a></p>
<p><a data-ref="sc19, ms21Bu_846, msdiv19"><i>Anāsavā vītarāgā,</i></a><br>
<a><i>santacittā samāhitā;</i></a><br>
<a><i>Kolito upatisso ca,</i></a><br>
<a><i>aggā hessanti sāvakā;</i></a><br>
<a><i>Ānando nāmupaṭṭhāko,</i></a><br>
<a><i>upaṭṭhissatimaṃ jinaṃ.</i></a></p>
<p><a data-ref="sc20, ms21Bu_847, msdiv20"><i>Khemā uppalavaṇṇā ca,</i></a><br>
<a><i>aggā hessanti sāvikā;</i></a><br>
<a><i>Anāsavā vītarāgā,</i></a><br>
<a><i>santacittā samāhitā;</i></a><br>
<a><i>Bodhi tassa bhagavato,</i></a><br>
<a><i>assatthoti pavuccati.</i></a></p>
<p><a data-ref="sc21, ms21Bu_848, msdiv21"><i>Citto ca hatthāḷavako,</i></a><br>
<a><i>aggā hessantupaṭṭhakā;</i></a><br>
<a><i>Nandamātā ca uttarā,</i></a><br>
<a><i>aggā hessantupaṭṭhikā;</i></a><br>
<a><i>Āyu vassasataṃ tassa,</i></a><br>
<a><i>gotamassa yasassino.</i></a></p>
<p><a data-ref="sc22, ms21Bu_849, msdiv22"><i>Idaṃ sutvāna vacanaṃ,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc23, ms21Bu_850, msdiv23"><i>Tassāhaṃ vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc24, ms21Bu_851, msdiv24"><i>Nagaraṃ bandhumatī nāma,</i></a><br>
<a><i>bandhumā nāma khattiyo;</i></a><br>
<a><i>Mātā bandhumatī nāma,</i></a><br>
<a><i>vipassissa mahesino.</i></a></p>
<p><a data-ref="sc25, ms21Bu_852, msdiv25"><i>Aṭṭhavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Nando sunando sirimā,</i></a><br>
<a><i>tayo pāsādamuttamā.</i></a></p>
<p><a data-ref="sc26, ms21Bu_853, msdiv26"><i>Ticattārīsasahassāni,</i></a><br>
<a><i>Nāriyo samalaṅkatā;</i></a><br>
<a><i>Sudassanā nāma sā nārī,</i></a><br>
<a><i>Samavattakkhandho nāma atrajo.</i></a></p>
<p><a data-ref="sc27, ms21Bu_854, msdiv27"><i>Nimitte caturo disvā,</i></a><br>
<a><i>rathayānena nikkhami;</i></a><br>
<a><i>Anūnaaṭṭhamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc28, ms21Bu_855, msdiv28"><i>Brahmunā yācito santo,</i></a><br>
<a><i>vipassī lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>migadāye naruttamo.</i></a></p>
<p><a data-ref="sc29, ms21Bu_856, msdiv29"><i>Khaṇḍo ca tissanāmo ca,</i></a><br>
<a><i>ahesuṃ aggasāvakā;</i></a><br>
<a><i>Asoko nāmupaṭṭhāko,</i></a><br>
<a><i>vipassissa mahesino.</i></a></p>
<p><a data-ref="sc30, ms21Bu_857, msdiv30"><i>Candā ca candamittā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>pāṭalīti pavuccati.</i></a></p>
<p><a data-ref="sc31, ms21Bu_858, msdiv31"><i>Punabbasumitto nāgo ca,</i></a><br>
<a><i>ahesuṃ aggupaṭṭhakā;</i></a><br>
<a><i>Sirimā uttarā ceva,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc32, pts-vp-pli2ed1.79, ms21Bu_859, msdiv32"><i>Asītihatthamubbedho,</i></a><br>
<a><i>vipassī lokanāyako;</i></a><br>
<a><i>Pabhā niddhāvati tassa,</i></a><br>
<a><i>samantā sattayojane.</i></a></p>
<p><a data-ref="sc33, ms21Bu_860, msdiv33"><i>Asītivassasahassāni,</i></a><br>
<a><i>āyu buddhassa tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc34, ms21Bu_861, msdiv34"><i>Bahudevamanussānaṃ,</i></a><br>
<a><i>bandhanā parimocayi;</i></a><br>
<a><i>Maggāmaggañca ācikkhi,</i></a><br>
<a><i>avasesaputhujjane.</i></a></p>
<p><a data-ref="sc35, pts-vp-pli1ed.54, ms21Bu_862, msdiv35"><i>Ālokaṃ dassayitvāna,</i></a><br>
<a><i>desetvā amataṃ padaṃ;</i></a><br>
<a><i>Jalitvā aggikkhandhova,</i></a><br>
<a><i>nibbuto so sasāvako.</i></a></p>
<p><a data-ref="sc36, ms21Bu_863, msdiv36"><i>Iddhivaraṃ puññavaraṃ,</i></a><br>
<a><i>lakkhaṇañca kusumitaṃ;</i></a><br>
<a><i>Sabbaṃ tamantarahitaṃ,</i></a><br>
<a><i>nanu rittā sabbasaṅkhārā.</i></a></p>
<p><a data-ref="sc37, ms21Bu_864, msdiv37"><i>Vipassī jinavaro buddho,</i></a><br>
<a><i>Sumittārāmamhi nibbuto;</i></a><br>
<a><i>Tatthevassa thūpavaro,</i></a><br>
<a><i>Sattayojanamussito”ti. (843)</i></a></p>
</blockquote>
<p class="endsutta"><a data-var="Vipassissa bhagavato vaṃso → vipassibuddhavaṃso (sya1ed, sya2ed)" data-ref="sc38, ms21Bu_865"><i>Vipassissa bhagavato vaṃso ekūnavīsatimo.</i></a></p>
</article>
</section>
</div>
</body>
</html>
