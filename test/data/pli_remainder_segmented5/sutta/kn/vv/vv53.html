<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv53">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Mahārathavagga</i></a></p>
<h1><a><i>3. Chattamāṇavakavimānavatthu</i></a></h1>
</div>
<blockquote class="gatha">
<p><a data-ref="sc1, vns659, pts-vp-pli2ed80, ms19Vv_731, msdiv886"><i>“Yo vadataṃ pavaro manujesu,</i></a><br>
<a><i>Sakyamunī bhagavā katakicco;</i></a><br>
<a data-var="balaviriyasamaṅgī → balavīrasamaṅgī (mr)"><i>Pāragato balaviriyasamaṅgī,</i></a><br>
<a><i>Taṃ sugataṃ saraṇatthamupehi.</i></a></p>
<p><a data-ref="sc2, vns660, ms19Vv_732, msdiv887"><i>Rāgavirāgamanejamasokaṃ,</i></a><br>
<a><i>Dhammamasaṅkhatamappaṭikūlaṃ;</i></a><br>
<a><i>Madhuramimaṃ paguṇaṃ suvibhattaṃ,</i></a><br>
<a><i>Dhammamimaṃ saraṇatthamupehi.</i></a></p>
<p><a data-ref="sc3, vns661, pts-vp-pli2ed81, ms19Vv_733, msdiv888"><i>Yattha ca dinna mahapphalamāhu,</i></a><br>
<a><i>Catūsu sucīsu purisayugesu;</i></a><br>
<a><i>Aṭṭha ca puggaladhammadasā te,</i></a><br>
<a><i>Saṃghamimaṃ saraṇatthamupehi.</i></a></p>
<p><a data-ref="sc4, vns662, ms19Vv_734, msdiv889"><i>Na tathā tapati nabhe sūriyo,</i></a><br>
<a><i>Cando ca na bhāsati na phusso;</i></a><br>
<a><i>Yathā atulamidaṃ mahappabhāsaṃ,</i></a><br>
<a><i>Ko nu tvaṃ tidivā mahiṃ upāgā.</i></a></p>
<p><a data-ref="sc5, vns663, ms19Vv_735, msdiv890"><i>Chindati raṃsī pabhaṅkarassa,</i></a><br>
<a><i>Sādhikavīsatiyojanāni ābhā;</i></a><br>
<a><i>Rattimapi yathā divaṃ karoti,</i></a><br>
<a><i>Parisuddhaṃ vimalaṃ subhaṃ vimānaṃ.</i></a></p>
<p><a data-ref="sc6, vns664, ms19Vv_736, msdiv891"><i>Bahupadumavicitrapuṇḍarīkaṃ,</i></a><br>
<a><i>Vokiṇṇaṃ kusumehi nekacittaṃ;</i></a><br>
<a><i>Arajavirajahemajālachannaṃ,</i></a><br>
<a><i>Ākāse tapati yathāpi sūriyo.</i></a></p>
<p><a data-ref="sc7, vns665, ms19Vv_737, msdiv892"><i>Rattambarapītavāsasāhi,</i></a><br>
<a><i>Agarupiyaṅgucandanussadāhi;</i></a><br>
<a><i>Kañcanatanusannibhattacāhi,</i></a><br>
<a><i>Paripūraṃ gaganaṃva tārakāhi.</i></a></p>
<p><a data-var="Naranāriyo → naranārī (mr); nāriyo (?)" data-ref="sc8, vns666, ms19Vv_738, msdiv893"><i>Naranāriyo bahuketthanekavaṇṇā,</i></a><br>
<a><i>Kusumavibhūsitābharaṇettha sumanā;</i></a><br>
<a data-var="pavanti → pavāyanti (mr)"><i>Anilapamuñcitā pavanti surabhiṃ,</i></a><br>
<a data-var="suvaṇṇachannā → suvaṇṇacchadanā (bj); suvaṇṇachadanā (sya1ed, sya2ed, pts-vp-pli1); suvaṇṇacchādanā (pts-vp-pli2)"><i>Tapaniyavitatā suvaṇṇachannā.</i></a></p>
<p><a data-var="saṃyamassa → samadamassa (bj); kammassa (sya1ed, sya2ed, pts-vp-pli1)" data-ref="sc9, vns667, ms19Vv_739, msdiv894"><i>Kissa saṃyamassa ayaṃ vipāko,</i></a><br>
<a><i>Kenāsi kammaphalenidhūpapanno;</i></a><br>
<a><i>Yathā ca te adhigatamidaṃ vimānaṃ,</i></a><br>
<a><i>Tadanupadaṃ avacāsi iṅgha puṭṭho”ti.</i></a></p>
<p><a data-var="Sayamidha → yamidha (bj, sya1ed, pts-vp-pli1-2)" data-ref="sc10, vns668, ms19Vv_740, msdiv895"><i>“Sayamidha pathe samecca māṇavena,</i></a><br>
<a><i>Satthānusāsi anukampamāno;</i></a><br>
<a><i>Tava ratanavarassa dhammaṃ sutvā,</i></a><br>
<a><i>Karissāmīti ca bravittha chatto.</i></a></p>
<p><a data-var="Jinavarapavaraṃ → jinapavaraṃ (sya1ed, sya2ed, mr) | upehi → upemi (sya1ed, sya2ed, pts-vp-pli1-2)" data-ref="sc11, vns669, ms19Vv_741, msdiv896"><i>Jinavarapavaraṃ upehi saraṇaṃ,</i></a><br>
<a><i>Dhammañcāpi tatheva bhikkhusaṃghaṃ;</i></a><br>
<a data-var="avocahaṃ → avocāhaṃ (bj, sya1ed, sya2ed, pts-vp-pli1-2, mr)"><i>Noti paṭhamaṃ avocahaṃ bhante,</i></a><br>
<a><i>Pacchā te vacanaṃ tathevakāsiṃ.</i></a></p>
<p><a data-ref="sc12, vns670, ms19Vv_742, msdiv897"><i>Mā ca pāṇavadhaṃ vividhaṃ carassu asuciṃ,</i></a><br>
<a><i>Na hi pāṇesu asaññataṃ avaṇṇayiṃsu sappaññā;</i></a><br>
<a><i>Noti paṭhamaṃ avocahaṃ bhante,</i></a><br>
<a><i>Pacchā te vacanaṃ tathevakāsiṃ.</i></a></p>
<p><a data-ref="sc13, vns671, pts-vp-pli2ed82, ms19Vv_743, msdiv898"><i>Mā ca parajanassa rakkhitampi,</i></a><br>
<a data-var="Ādātabbamamaññitho → … amaññittha (bj, pts-vp-pli1-2)"><i>Ādātabbamamaññitho adinnaṃ;</i></a><br>
<a><i>Noti paṭhamaṃ avocahaṃ bhante,</i></a><br>
<a data-var="tathevakāsiṃ → ayaṃ gāthā sya1ed, sya2ed potthakesu"><i>Pacchā te vacanaṃ tathevakāsiṃ.</i></a></p>
<p><a data-ref="sc14, vns672, ms19Vv_744, msdiv899"><i>Mā ca parajanassa rakkhitāyo,</i></a><br>
<a><i>Parabhariyā agamā anariyametaṃ;</i></a><br>
<a><i>Noti paṭhamaṃ avocahaṃ bhante,</i></a><br>
<a><i>Pacchā te vacanaṃ tathevakāsiṃ.</i></a></p>
<p><a data-ref="sc15, vns673, ms19Vv_745, msdiv900"><i>Mā ca vitathaṃ aññathā abhāṇi,</i></a><br>
<a><i>Na hi musāvādaṃ avaṇṇayiṃsu sappaññā;</i></a><br>
<a><i>Noti paṭhamaṃ avocahaṃ bhante,</i></a><br>
<a><i>Pacchā te vacanaṃ tathevakāsiṃ.</i></a></p>
<p><a data-ref="sc16, vns674, ms19Vv_746, msdiv901"><i>Yena ca purisassa apeti saññā,</i></a><br>
<a><i>Taṃ majjaṃ parivajjayassu sabbaṃ;</i></a><br>
<a><i>Noti paṭhamaṃ avocahaṃ bhante,</i></a><br>
<a><i>Pacchā te vacanaṃ tathevakāsiṃ.</i></a></p>
<p><a data-ref="sc17, vns675, ms19Vv_747, msdiv902"><i>Svāhaṃ idha pañca sikkhā karitvā,</i></a><br>
<a><i>Paṭipajjitvā tathāgatassa dhamme;</i></a><br>
<a><i>Dvepathamagamāsiṃ coramajjhe,</i></a><br>
<a><i>Te maṃ tattha vadhiṃsu bhogahetu.</i></a></p>
<p><a data-ref="sc18, vns676, ms19Vv_748, msdiv903"><i>Ettakamidaṃ anussarāmi kusalaṃ,</i></a><br>
<a><i>Tato paraṃ na me vijjati aññaṃ;</i></a><br>
<a><i>Tena sucaritena kammunāhaṃ,</i></a><br>
<a data-var="Uppanno → upapanno (sya1ed, sya2ed, pts-vp-pli1-2)"><i>Uppanno tidivesu kāmakāmī.</i></a></p>
<p><a data-ref="sc19, vns677, ms19Vv_749, msdiv904"><i>Passa khaṇamuhuttasaññamassa,</i></a><br>
<a><i>Anudhammappaṭipattiyā vipākaṃ;</i></a><br>
<a><i>Jalamiva yasasā samekkhamānā,</i></a><br>
<a><i>Bahukā maṃ pihayanti hīnakammā.</i></a></p>
<p><a data-ref="sc20, vns678, ms19Vv_750, msdiv905"><i>Passa katipayāya desanāya,</i></a><br>
<a><i>Sugatiñcamhi gato sukhañca patto;</i></a><br>
<a><i>Ye ca te satataṃ suṇanti dhammaṃ,</i></a><br>
<a><i>Maññe te amataṃ phusanti khemaṃ.</i></a></p>
<p><a data-ref="sc21, vns679, ms19Vv_751, msdiv906"><i>Appampi kataṃ mahāvipākaṃ,</i></a><br>
<a data-var="Vipulaṃ hoti → vipulaphalaṃ (mr)"><i>Vipulaṃ hoti tathāgatassa dhamme;</i></a><br>
<a><i>Passa katapuññatāya chatto,</i></a><br>
<a><i>Obhāseti pathaviṃ yathāpi sūriyo.</i></a></p>
<p><a data-ref="sc22, vns680, ms19Vv_752, msdiv907"><i>Kimidaṃ kusalaṃ kimācarema,</i></a><br>
<a><i>Icceke hi samecca mantayanti;</i></a><br>
<a data-var="punareva → punadeva (sya1ed, sya2ed); punapi (?)"><i>Te mayaṃ punareva laddha mānusattaṃ,</i></a><br>
<a><i>Paṭipannā viharemu sīlavanto.</i></a></p>
<p><a data-ref="sc23, vns681, pts-vp-pli2ed83, ms19Vv_753, msdiv908"><i>Bahukāro anukampako ca satthā,</i></a><br>
<a><i>Iti me sati agamā divā divassa;</i></a><br>
<a><i>Svāhaṃ upagatomhi saccanāmaṃ,</i></a><br>
<a data-var="suṇemu → suṇoma (bj); suṇomi (sya1ed, sya2ed, pts-vp-pli1)"><i>Anukampassu punapi suṇemu dhammaṃ.</i></a></p>
<p><a data-var="cidha → yedha (si, sya1ed, sya2ed, pts-vp-pli1-2); ye idha (mr)" data-ref="sc24, vns682, ms19Vv_754, msdiv909"><i>Ye cidha pajahanti kāmarāgaṃ,</i></a><br>
<a><i>Bhavarāgānusayañca pahāya mohaṃ;</i></a><br>
<a><i>Na ca te punamupenti gabbhaseyyaṃ,</i></a><br>
<a><i>Parinibbānagatā hi sītibhūtā”ti.</i></a></p>
</blockquote>
<p class="endsutta"><a data-ref="sc25, ms19Vv_755"><i>Chattamāṇavakavimānaṃ tatiyaṃ.</i></a></p>
</article>
</section>
</div>
</body>
</html>
