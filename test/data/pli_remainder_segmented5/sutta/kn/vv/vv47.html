<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv47">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Mañjiṭṭhakavagga</i></a></p>
<h1><a><i>9. Pītavimānavatthu</i></a></h1>
</div>
<blockquote class="gatha">
<p><a data-ref="sc1, vns570, ms19Vv_632, msdiv795"><i>“Pītavatthe pītadhaje,</i></a><br>
<a><i>pītālaṅkārabhūsite;</i></a><br>
<a><i>Pītacandanalittaṅge,</i></a><br>
<a data-var="pītauppalamālinī → pītuppalamadhārinī (sya1ed, sya2ed, pts-vp-pli1, mr); pītuppalamālinī (pts-vp-pli2)"><i>pītauppalamālinī.</i></a></p>
<p><a data-ref="sc2, vns571, ms19Vv_633, msdiv796"><i>Pītapāsādasayane,</i></a><br>
<a><i>pītāsane pītabhājane;</i></a><br>
<a><i>Pītachatte pītarathe,</i></a><br>
<a><i>pītasse pītabījane.</i></a></p>
<p><a data-ref="sc3, vns572, ms19Vv_634, msdiv797"><i>Kiṃ kammamakarī bhadde,</i></a><br>
<a><i>pubbe mānusake bhave;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc4, vns573, ms19Vv_635, msdiv798"><i>“Kosātakī nāma latatthi bhante,</i></a><br>
<a><i>Tittikā anabhicchitā;</i></a><br>
<a><i>Tassā cattāri pupphāni,</i></a><br>
<a><i>Thūpaṃ abhihariṃ ahaṃ.</i></a></p>
<p><a data-ref="sc5, vns574, ms19Vv_636, msdiv799"><i>Satthu sarīramuddissa,</i></a><br>
<a><i>vippasannena cetasā;</i></a><br>
<a><i>Nāssa maggaṃ avekkhissaṃ,</i></a><br>
<a data-var="taggamanasā → tadaggamanasā (bj); tadaṅgamanasā (sya1ed, sya2ed)"><i>na taggamanasā satī.</i></a></p>
<p><a data-ref="sc6, vns575, ms19Vv_637, msdiv800"><i>Tato maṃ avadhī gāvī,</i></a><br>
<a><i>thūpaṃ apattamānasaṃ;</i></a><br>
<a><i>Tañcāhaṃ abhisañceyyaṃ,</i></a><br>
<a data-var="bhiyyo → bhīyo (bj)"><i>bhiyyo nūna ito siyā.</i></a></p>
<p><a data-ref="sc7, vns576, ms19Vv_638, msdiv801"><i>Tena kammena devinda,</i></a><br>
<a><i>maghavā devakuñjara;</i></a><br>
<a><i>Pahāya mānusaṃ dehaṃ,</i></a><br>
<a data-var="sahabyamāgatā → sahavyatamāgatā (bj, pts-vp-pli1-2); sahabyatamāgatā (sya1ed, sya2ed)"><i>tava sahabyamāgatā”ti.</i></a></p>
<p><a data-ref="sc8, vns577, pts-vp-pli2ed69, ms19Vv_639, msdiv802"><i>Idaṃ sutvā tidasādhipati,</i></a><br>
<a><i>Maghavā devakuñjaro;</i></a><br>
<a><i>Tāvatiṃse pasādento,</i></a><br>
<a data-var="etadabravi → etadabravīti (bj)"><i>Mātaliṃ etadabravi.</i></a></p>
<p><a data-ref="sc9, vns578, ms19Vv_640, msdiv803"><i>“Passa mātali accheraṃ,</i></a><br>
<a><i>cittaṃ kammaphalaṃ idaṃ;</i></a><br>
<a><i>Appakampi kataṃ deyyaṃ,</i></a><br>
<a><i>puññaṃ hoti mahapphalaṃ.</i></a></p>
<p><a data-ref="sc10, vns579, ms19Vv_641, msdiv804"><i>Natthi citte pasannamhi,</i></a><br>
<a><i>appakā nāma dakkhiṇā;</i></a><br>
<a><i>Tathāgate vā sambuddhe,</i></a><br>
<a><i>atha vā tassa sāvake.</i></a></p>
<p><a data-ref="sc11, vns580, ms19Vv_642, msdiv805"><i>Ehi mātali amhepi,</i></a><br>
<a><i>bhiyyo bhiyyo mahemase;</i></a><br>
<a><i>Tathāgatassa dhātuyo,</i></a><br>
<a><i>sukho puññāna muccayo.</i></a></p>
<p><a data-ref="sc12, vns581, ms19Vv_643, msdiv806"><i>Tiṭṭhante nibbute cāpi,</i></a><br>
<a><i>same citte samaṃ phalaṃ;</i></a><br>
<a><i>Cetopaṇidhihetu hi,</i></a><br>
<a><i>sattā gacchanti suggatiṃ.</i></a></p>
<p><a data-var="Bahūnaṃ → bahunnaṃ (bj, sya1ed, sya2ed, pts-vp-pli2)" data-ref="sc13, vns582, ms19Vv_644, msdiv807"><i>Bahūnaṃ vata atthāya,</i></a><br>
<a><i>uppajjanti tathāgatā;</i></a><br>
<a><i>Yattha kāraṃ karitvāna,</i></a><br>
<a><i>saggaṃ gacchanti dāyakā”ti.</i></a></p>
</blockquote>
<p class="endsutta"><a data-ref="sc14, ms19Vv_645"><i>Pītavimānaṃ navamaṃ.</i></a></p>
</article>
</section>
</div>
</body>
</html>
