<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv35">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pāricchattakavagga</i></a></p>
<h1><a><i>7. Pesavatīvimānavatthu</i></a></h1>
</div>
<blockquote class="gatha">
<p><a data-ref="sc1, vns438, pts-vp-pli2ed51, ms19Vv_485, msdiv646"><i>“Phalikarajatahemajālachannaṃ,</i></a><br>
<a><i>Vividhacitratalamaddasaṃ surammaṃ;</i></a><br>
<a><i>Byamhaṃ sunimmitaṃ toraṇūpapannaṃ,</i></a><br>
<a><i>Rucakupakiṇṇamidaṃ subhaṃ vimānaṃ.</i></a></p>
<p><a data-ref="sc2, vns439, ms19Vv_486, msdiv647"><i>Bhāti ca dasa disā nabheva suriyo,</i></a><br>
<a><i>Sarade tamonudo sahassaraṃsī;</i></a><br>
<a><i>Tathā tapati midaṃ tava vimānaṃ,</i></a><br>
<a><i>Jalamiva dhūmasikho nise nabhagge.</i></a></p>
<p><a data-var="sateratāva → sateritāva (sya1ed, sya2ed, mr)" data-ref="sc3, vns440, ms19Vv_487, msdiv648"><i>Musatīva nayanaṃ sateratāva,</i></a><br>
<a><i>Ākāse ṭhapitamidaṃ manuññaṃ;</i></a><br>
<a><i>Vīṇāmurajasammatāḷaghuṭṭhaṃ,</i></a><br>
<a><i>Iddhaṃ indapuraṃ yathā tavedaṃ.</i></a></p>
<p><a data-ref="sc4, vns441, ms19Vv_488, msdiv649"><i>Padumakumuduppalakuvalayaṃ,</i></a><br>
<a data-var="Yodhika bandhukanojakā → yothikā bhaṇḍikā nojakā (sya1ed); yothikābhaṇḍikānojakā (sya2ed)"><i>Yodhika bandhukanojakā ca santi;</i></a><br>
<a><i>Sālakusumitapupphitā asokā,</i></a><br>
<a><i>Vividhadumaggasugandhasevitamidaṃ.</i></a></p>
<p><a data-var="Saḷalalabujabhujaka → … sujaka (si, sya1ed, sya2ed) | saṃyuttā → saññatā (bj)" data-ref="sc5, vns442, ms19Vv_489, msdiv650"><i>Saḷalalabujabhujaka saṃyuttā,</i></a><br>
<a><i>Kusakasuphullitalatāvalambinīhi;</i></a><br>
<a><i>Maṇijālasadisā yasassinī,</i></a><br>
<a><i>Rammā pokkharaṇī upaṭṭhitā te.</i></a></p>
<p><a data-ref="sc6, vns443, ms19Vv_490, msdiv651"><i>Udakaruhā ca yetthi pupphajātā,</i></a><br>
<a><i>Thalajā ye ca santi rukkhajātā;</i></a><br>
<a><i>Mānusakāmānussakā ca dibbā,</i></a><br>
<a><i>Sabbe tuyhaṃ nivesanamhi jātā.</i></a></p>
<p><a data-ref="sc7, vns444, ms19Vv_491, msdiv652"><i>Kissa saṃyamadamassayaṃ vipāko,</i></a><br>
<a><i>Kenāsi kammaphalenidhūpapannā;</i></a><br>
<a><i>Yathā ca te adhigatamidaṃ vimānaṃ,</i></a><br>
<a data-var="avacāsiḷārapamhe”ti → avacāsulārapakhumeti (bj, pts-vp-pli1-2); avacāsi āḷārapamukheti (sya1ed, sya2ed)"><i>Tadanupadaṃ avacāsiḷārapamhe”ti.</i></a></p>
<p><a data-ref="sc8, vns445, ms19Vv_492, msdiv653"><i>“Yathā ca me adhigatamidaṃ vimānaṃ,</i></a><br>
<a data-var="Koñcamayūracakorasaṅghacaritaṃ → … mayuracakora … (sya1ed, sya2ed); … mayūracaṅkora … (mr)"><i>Koñcamayūracakorasaṅghacaritaṃ;</i></a><br>
<a data-var="Dibyapilavahaṃsarājaciṇṇaṃ → dibba … (bj, pts-vp-pli1-2)"><i>Dibyapilavahaṃsarājaciṇṇaṃ,</i></a><br>
<a><i>Dijakāraṇḍavakokilābhinaditaṃ.</i></a></p>
<p><a data-ref="sc9, vns446, ms19Vv_493, msdiv654"><i>Nānāsantānakapuppharukkhavividhā,</i></a><br>
<a><i>Pāṭalijambuasokarukkhavantaṃ;</i></a><br>
<a><i>Yathā ca me adhigatamidaṃ vimānaṃ,</i></a><br>
<a data-var="pavedayāmi → pavadissāmi (bj); pavedissāmi (sya1ed, sya2ed, pts-vp-pli1-2)"><i>Taṃ te pavedayāmi suṇohi bhante.</i></a></p>
<p><a data-ref="sc10, vns447, pts-vp-pli2ed52, ms19Vv_494, msdiv655"><i>Magadhavarapuratthimena,</i></a><br>
<a><i>Nāḷakagāmo nāma atthi bhante;</i></a><br>
<a><i>Tattha ahosiṃ pure suṇisā,</i></a><br>
<a data-var="Pesavatīti → sesavatī (bj); sesavatīti (sya1ed, sya2ed, pts-vp-pli1-2)"><i>Pesavatīti tattha jāniṃsu mamaṃ.</i></a></p>
<p><a data-ref="sc11, vns448, ms19Vv_495, msdiv656"><i>Sāhamapacitatthadhammakusalaṃ,</i></a><br>
<a><i>Devamanussapūjitaṃ mahantaṃ;</i></a><br>
<a><i>Upatissaṃ nibbutamappameyyaṃ,</i></a><br>
<a data-var="abbhukiriṃ → abbhokiriṃ (bj, sya1ed, sya2ed, pts-vp-pli1-2, mr)"><i>Muditamanā kusumehi abbhukiriṃ.</i></a></p>
<p><a data-ref="sc12, vns449, ms19Vv_496, msdiv657"><i>Paramagatigatañca pūjayitvā,</i></a><br>
<a><i>Antimadehadharaṃ isiṃ uḷāraṃ;</i></a><br>
<a><i>Pahāya mānusakaṃ samussayaṃ,</i></a><br>
<a><i>Tidasagatā idha māvasāmi ṭhānan”ti.</i></a></p>
</blockquote>
<p class="endsutta"><a data-var="Pesavatīvimānaṃ → sesavatīvimānaṃ (bj, sya1ed, sya2ed, pts-vp-pli1-2)" data-ref="sc13, ms19Vv_497"><i>Pesavatīvimānaṃ sattamaṃ.</i></a></p>
</article>
</section>
</div>
</body>
</html>
