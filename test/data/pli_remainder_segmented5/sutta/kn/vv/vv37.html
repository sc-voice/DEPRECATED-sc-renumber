<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv37">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pāricchattakavagga</i></a></p>
<h1><a><i>9. Visālakkhivimānavatthu</i></a></h1>
</div>
<blockquote class="gatha">
<p><a data-var="visālakkhi → visālakkhī (sya1ed, sya2ed)" data-ref="sc1, vns458, pts-vp-pli2ed54, ms19Vv_507, msdiv666"><i>“Kā nāma tvaṃ visālakkhi,</i></a><br>
<a><i>ramme cittalatāvane;</i></a><br>
<a><i>Samantā anupariyāsi,</i></a><br>
<a data-var="nārīgaṇapurakkhatā → nārīgaṇapurakkhitā (sya1ed, sya2ed, mr); narīgaṇapurakkhatā (pts-vp-pli1-2)"><i>nārīgaṇapurakkhatā.</i></a></p>
<p><a data-ref="sc2, vns459, ms19Vv_508, msdiv667"><i>Yadā devā tāvatiṃsā,</i></a><br>
<a><i>pavisanti imaṃ vanaṃ;</i></a><br>
<a><i>Sayoggā sarathā sabbe,</i></a><br>
<a><i>citrā honti idhāgatā.</i></a></p>
<p><a data-ref="sc3, vns460, ms19Vv_509, msdiv668"><i>Tuyhañca idha pattāya,</i></a><br>
<a><i>uyyāne vicarantiyā;</i></a><br>
<a><i>Kāye na dissatī cittaṃ,</i></a><br>
<a><i>kena rūpaṃ tavedisaṃ;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc4, vns461, ms19Vv_510, msdiv669"><i>“Yena kammena devinda,</i></a><br>
<a><i>rūpaṃ mayhaṃ gatī ca me;</i></a><br>
<a><i>Iddhi ca ānubhāvo ca,</i></a><br>
<a><i>taṃ suṇohi purindada.</i></a></p>
<p><a data-ref="sc5, vns462, ms19Vv_511, msdiv670"><i>Ahaṃ rājagahe ramme,</i></a><br>
<a><i>sunandā nāmupāsikā;</i></a><br>
<a><i>Saddhā sīlena sampannā,</i></a><br>
<a><i>saṃvibhāgaratā sadā.</i></a></p>
<p><a data-ref="sc6, vns463, ms19Vv_512, msdiv671"><i>Acchādanañca bhattañca,</i></a><br>
<a><i>senāsanaṃ padīpiyaṃ;</i></a><br>
<a><i>Adāsiṃ ujubhūtesu,</i></a><br>
<a><i>vippasannena cetasā.</i></a></p>
<p><a data-var="Cātuddasiṃ → catuddasiṃ (mr)" data-ref="sc7, vns464, ms19Vv_513, msdiv672"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāgataṃ.</i></a></p>
<p><a data-ref="sc8, vns465, ms19Vv_514, msdiv673"><i>Uposathaṃ upavasissaṃ,</i></a><br>
<a><i>sadā sīlesu saṃvutā;</i></a><br>
<a><i>Saññamā saṃvibhāgā ca,</i></a><br>
<a><i>vimānaṃ āvasāmahaṃ.</i></a></p>
<p><a data-ref="sc9, vns466, ms19Vv_515, msdiv674"><i>Pāṇātipātā viratā,</i></a><br>
<a><i>musāvādā ca saññatā;</i></a><br>
<a><i>Theyyā ca aticārā ca,</i></a><br>
<a><i>majjapānā ca ārakā.</i></a></p>
<p><a data-ref="sc10, vns467, ms19Vv_516, msdiv675"><i>Pañcasikkhāpade ratā,</i></a><br>
<a><i>ariyasaccāna kovidā;</i></a><br>
<a><i>Upāsikā cakkhumato,</i></a><br>
<a><i>gotamassa yasassino.</i></a></p>
<p><a data-var="ñātikulā dāsī → ñātikulaṃ āsī (sya1ed, sya2ed, mr)" data-ref="sc11, vns468, pts-vp-pli2ed55, ms19Vv_517, msdiv676"><i>Tassā me ñātikulā dāsī,</i></a><br>
<a><i>sadā mālābhihārati;</i></a><br>
<a><i>Tāhaṃ bhagavato thūpe,</i></a><br>
<a><i>sabbamevābhiropayiṃ.</i></a></p>
<p><a data-ref="sc12, vns469, ms19Vv_518, msdiv677"><i>Uposathe cahaṃ gantvā,</i></a><br>
<a><i>mālāgandhavilepanaṃ;</i></a><br>
<a><i>Thūpasmiṃ abhiropesiṃ,</i></a><br>
<a><i>pasannā sehi pāṇibhi.</i></a></p>
<p><a data-ref="sc13, vns470, ms19Vv_519, msdiv678"><i>Tena kammena devinda,</i></a><br>
<a><i>rūpaṃ mayhaṃ gatī ca me;</i></a><br>
<a><i>Iddhī ca ānubhāvo ca,</i></a><br>
<a><i>yaṃ mālaṃ abhiropayiṃ.</i></a></p>
<p><a data-ref="sc14, vns471, ms19Vv_520, msdiv679"><i>Yañca sīlavatī āsiṃ,</i></a><br>
<a><i>na taṃ tāva vipaccati;</i></a><br>
<a><i>Āsā ca pana me devinda,</i></a><br>
<a><i>sakadāgāminī siyan”ti.</i></a></p>
</blockquote>
<p class="endsutta"><a data-var="Visālakkhivimānaṃ → visālakkhī vimānaṃ (bj)" data-ref="sc15, ms19Vv_521"><i>Visālakkhivimānaṃ navamaṃ.</i></a></p>
</article>
</section>
</div>
</body>
</html>
