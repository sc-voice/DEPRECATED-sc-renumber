<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv17">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>17. Kesakārīvimānavatthu</i></a></h1>
</div>
<blockquote class="gatha">
<p><a data-ref="sc1, vns149, pts-vp-pli2ed19, ms19Vv_167, msdiv150"><i>“Idaṃ vimānaṃ ruciraṃ pabhassaraṃ,</i></a><br>
<a><i>Veḷuriyathambhaṃ satataṃ sunimmitaṃ;</i></a><br>
<a><i>Suvaṇṇarukkhehi samantamotthataṃ,</i></a><br>
<a><i>Ṭhānaṃ mamaṃ kammavipākasambhavaṃ.</i></a></p>
<p><a data-ref="sc2, vns150, ms19Vv_168, msdiv151"><i>Tatrūpapannā purimaccharā imā,</i></a><br>
<a><i>Sataṃ sahassāni sakena kammunā;</i></a><br>
<a><i>Tuvaṃsi ajjhupagatā yasassinī,</i></a><br>
<a><i>Obhāsayaṃ tiṭṭhasi pubbadevatā.</i></a></p>
<p><a data-ref="sc3, vns151, ms19Vv_169, msdiv152"><i>Sasī adhiggayha yathā virocati,</i></a><br>
<a><i>Nakkhattarājāriva tārakāgaṇaṃ;</i></a><br>
<a data-var="accharāsaṅgaṇaṃ → accharāsaṅgamaṃ (bj)"><i>Tatheva tvaṃ accharāsaṅgaṇaṃ imaṃ,</i></a><br>
<a><i>Daddallamānā yasasā virocasi.</i></a></p>
<p><a data-ref="sc4, vns152, ms19Vv_170, msdiv153"><i>Kuto nu āgamma anomadassane,</i></a><br>
<a><i>Upapannā tvaṃ bhavanaṃ mamaṃ idaṃ;</i></a><br>
<a><i>Brahmaṃva devā tidasā sahindakā,</i></a><br>
<a><i>Sabbe na tappāmase dassanena tan”ti.</i></a></p>
<p><a data-ref="sc5, vns153, ms19Vv_171, msdiv154"><i>“Yametaṃ sakka anupucchase mamaṃ,</i></a><br>
<a data-var="tvaṃ idha āgatā’ti → kuto cutā idha āgatā tuvaṃ (sya1ed, sya2ed)"><i>‘Kuto cutā tvaṃ idha āgatā’ti;</i></a><br>
<a><i>Bārāṇasī nāma puratthi kāsinaṃ,</i></a><br>
<a><i>Tattha ahosiṃ pure kesakārikā.</i></a></p>
<p><a data-ref="sc6, vns154, ms19Vv_172, msdiv155"><i>Buddhe ca dhamme ca pasannamānasā,</i></a><br>
<a><i>Saṃghe ca ekantagatā asaṃsayā;</i></a><br>
<a><i>Akhaṇḍasikkhāpadā āgatapphalā,</i></a><br>
<a><i>Sambodhidhamme niyatā anāmayā”ti.</i></a></p>
<p><a data-var="svāgatañca → sāgatañca (bj)" data-ref="sc7, vns155, ms19Vv_173, msdiv156"><i>“Tantyābhinandāmase svāgatañca te,</i></a><br>
<a><i>Dhammena ca tvaṃ yasasā virocasi;</i></a><br>
<a><i>Buddhe ca dhamme ca pasannamānase,</i></a><br>
<a><i>Saṃghe ca ekantagate asaṃsaye;</i></a><br>
<a><i>Akhaṇḍasikkhāpade āgatapphale,</i></a><br>
<a><i>Sambodhidhamme niyate anāmaye”ti.</i></a></p>
</blockquote>
<p class="endsutta"><a data-var="Kesakārīvimānaṃ → pesakāriyavimānaṃ (sya1ed, sya2ed)" data-ref="sc8, ms19Vv_174"><i>Kesakārīvimānaṃ sattarasamaṃ.</i></a></p>
<p class="uddana-intro"><a data-ref="sc9, ms19Vv_175"><i>Tassuddānaṃ</i></a></p>
<blockquote class="uddanagatha">
<p><a data-ref="sc10, ms19Vv_176"><i>Pañca pīṭhā tayo nāvā,</i></a><br>
<a><i>dīpatiladakkhiṇā dve;</i></a><br>
<a><i>Pati dve suṇisā uttarā,</i></a><br>
<a><i>sirimā kesakārikā;</i></a><br>
<a><i>Vaggo tena pavuccatīti.</i></a></p>
</blockquote>
<p class="endsutta"><a data-var="paṭhamo vaggo → pīṭhavaggo paṭhamo (bj); itthīvimāne vaggo paṭhamo (sya1ed, sya2ed)" data-ref="sc11, ms19Vv_177"><i>Itthivimāne paṭhamo vaggo.</i></a></p>
</article>
</section>
</div>
</body>
</html>
