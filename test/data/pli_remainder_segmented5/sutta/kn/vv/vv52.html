<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv52">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Mahārathavagga</i></a></p>
<h1><a><i>2. Revatīvimānavatthu</i></a></h1>
</div>
<blockquote class="gatha">
<p><a data-ref="sc1, vns634, ms19Vv_705, msdiv861"><i>“Cirappavāsiṃ purisaṃ,</i></a><br>
<a><i>dūrato sotthimāgataṃ;</i></a><br>
<a><i>Ñātimittā suhajjā ca,</i></a><br>
<a><i>abhinandanti āgataṃ.</i></a></p>
<p><a data-ref="sc2, vns635, pts-vp-pli2ed78, ms19Vv_706, msdiv862"><i>Tatheva katapuññampi,</i></a><br>
<a><i>asmā lokā paraṃ gataṃ;</i></a><br>
<a><i>Puññāni paṭigaṇhanti,</i></a><br>
<a><i>piyaṃ ñātīva āgataṃ”.</i></a></p>
<p><a data-ref="sc3, vns636, ms19Vv_707, msdiv863"><i>“Uṭṭhehi revate supāpadhamme,</i></a><br>
<a data-var="Apārutadvāre → apārutaṃ dvāraṃ (bj, sya1ed, sya2ed); āparutaṃ dvāraṃ (pts-vp-pli1-2); apārutadvāraṃ (mr)"><i>Apārutadvāre adānasīle;</i></a><br>
<a><i>Nessāma taṃ yattha thunanti duggatā,</i></a><br>
<a><i>Samappitā nerayikā dukkhenā”ti.</i></a></p>
<p><a data-var="Icceva → iccevaṃ (sya1ed, sya2ed, mr)" data-ref="sc4, vns637, ms19Vv_708, msdiv864"><i>Icceva vatvāna yamassa dūtā,</i></a><br>
<a><i>Te dve yakkhā lohitakkhā brahantā;</i></a><br>
<a><i>Paccekabāhāsu gahetvā revataṃ,</i></a><br>
<a><i>Pakkāmayuṃ devagaṇassa santike.</i></a></p>
<p><a data-ref="sc5, vns638, ms19Vv_709, msdiv865"><i>“Ādiccavaṇṇaṃ ruciraṃ pabhassaraṃ,</i></a><br>
<a><i>Byamhaṃ subhaṃ kañcanajālachannaṃ;</i></a><br>
<a><i>Kassetamākiṇṇajanaṃ vimānaṃ,</i></a><br>
<a><i>Suriyassa raṃsīriva jotamānaṃ.</i></a></p>
<p><a data-var="candanasāralittā → candanasāralittaṃ (bj); candanasārānulittā (sya1ed, sya2ed)" data-ref="sc6, vns639, ms19Vv_710, msdiv866"><i>Nārīgaṇā candanasāralittā,</i></a><br>
<a><i>Ubhato vimānaṃ upasobhayanti;</i></a><br>
<a><i>Taṃ dissati suriyasamānavaṇṇaṃ,</i></a><br>
<a><i>Ko modati saggapatto vimāne”ti.</i></a></p>
<p><a data-ref="sc7, vns640, ms19Vv_711, msdiv867"><i>“Bārāṇasiyaṃ nandiyo nāmāsi,</i></a><br>
<a><i>Upāsako amaccharī dānapati vadaññū;</i></a><br>
<a><i>Tassetamākiṇṇajanaṃ vimānaṃ,</i></a><br>
<a><i>Suriyassa raṃsīriva jotamānaṃ.</i></a></p>
<p><a data-ref="sc8, vns641, ms19Vv_712, msdiv868"><i>Nārīgaṇā candanasāralittā,</i></a><br>
<a><i>Ubhato vimānaṃ upasobhayanti;</i></a><br>
<a><i>Taṃ dissati suriyasamānavaṇṇaṃ,</i></a><br>
<a><i>So modati saggapatto vimāne”ti.</i></a></p>
<p><a data-ref="sc9, vns642, ms19Vv_713, msdiv869"><i>“Nandiyassāhaṃ bhariyā,</i></a><br>
<a><i>Agārinī sabbakulassa issarā;</i></a><br>
<a><i>Bhattu vimāne ramissāmi dānahaṃ,</i></a><br>
<a><i>Na patthaye nirayaṃ dassanāyā”ti.</i></a></p>
<p><a data-ref="sc10, vns643, ms19Vv_714, msdiv870"><i>“Eso te nirayo supāpadhamme,</i></a><br>
<a><i>Puññaṃ tayā akataṃ jīvaloke;</i></a><br>
<a><i>Na hi maccharī rosako pāpadhammo,</i></a><br>
<a><i>Saggūpagānaṃ labhati sahabyatan”ti.</i></a></p>
<p><a data-ref="sc11, vns644, ms19Vv_715, msdiv871"><i>“Kiṃ nu gūthañca muttañca,</i></a><br>
<a><i>asucī paṭidissati;</i></a><br>
<a><i>Duggandhaṃ kimidaṃ mīḷhaṃ,</i></a><br>
<a><i>kimetaṃ upavāyatī”ti.</i></a></p>
<p><a data-ref="sc12, vns645, ms19Vv_716, msdiv872"><i>“Esa saṃsavako nāma,</i></a><br>
<a><i>gambhīro sataporiso;</i></a><br>
<a><i>Yattha vassasahassāni,</i></a><br>
<a><i>tuvaṃ paccasi revate”ti.</i></a></p>
<p><a data-ref="sc13, vns646, pts-vp-pli2ed79, ms19Vv_717, msdiv873"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kena saṃsavako laddho,</i></a><br>
<a><i>gambhīro sataporiso”ti.</i></a></p>
<p><a data-ref="sc14, vns647, ms19Vv_718, msdiv874"><i>“Samaṇe brāhmaṇe cāpi,</i></a><br>
<a data-var="vanibbake → vaṇibbake (bj, sya1ed, sya2ed, mr)"><i>aññe vāpi vanibbake;</i></a><br>
<a><i>Musāvādena vañcesi,</i></a><br>
<a><i>taṃ pāpaṃ pakataṃ tayā.</i></a></p>
<p><a data-ref="sc15, vns648, ms19Vv_719, msdiv875"><i>Tena saṃsavako laddho,</i></a><br>
<a><i>gambhīro sataporiso;</i></a><br>
<a><i>Tattha vassasahassāni,</i></a><br>
<a><i>tuvaṃ paccasi revate.</i></a></p>
<p><a data-ref="sc16, vns649, ms19Vv_720, msdiv876"><i>Hatthepi chindanti athopi pāde,</i></a><br>
<a><i>Kaṇṇepi chindanti athopi nāsaṃ;</i></a><br>
<a><i>Athopi kākoḷagaṇā samecca,</i></a><br>
<a><i>Saṅgamma khādanti viphandamānan”ti.</i></a></p>
<p><a data-ref="sc17, vns650, ms19Vv_721, msdiv877"><i>“Sādhu kho maṃ paṭinetha,</i></a><br>
<a><i>kāhāmi kusalaṃ bahuṃ;</i></a><br>
<a><i>Dānena samacariyāya,</i></a><br>
<a><i>saṃyamena damena ca;</i></a><br>
<a><i>Yaṃ katvā sukhitā honti,</i></a><br>
<a><i>na ca pacchānutappare”ti.</i></a></p>
<p><a data-ref="sc18, vns651, ms19Vv_722, msdiv878"><i>“Pure tuvaṃ pamajjitvā,</i></a><br>
<a><i>idāni paridevasi;</i></a><br>
<a><i>Sayaṃ katānaṃ kammānaṃ,</i></a><br>
<a><i>vipākaṃ anubhossasī”ti.</i></a></p>
<p><a data-ref="sc19, vns652, ms19Vv_723, msdiv879"><i>“Ko devalokato manussalokaṃ,</i></a><br>
<a><i>Gantvāna puṭṭho me evaṃ vadeyya;</i></a><br>
<a><i>‘Nikkhittadaṇḍesu dadātha dānaṃ,</i></a><br>
<a data-var="seyyamathannapānaṃ → sayana … (bj, sya1ed, sya2ed, pts-vp-pli1-2)"><i>Acchādanaṃ seyyamathannapānaṃ;</i></a><br>
<a><i>Na hi maccharī rosako pāpadhammo,</i></a><br>
<a><i>Saggūpagānaṃ labhati sahabyataṃ’.</i></a></p>
<p><a data-ref="sc20, vns653, ms19Vv_724, msdiv880"><i>Sāhaṃ nūna ito gantvā,</i></a><br>
<a><i>yoniṃ laddhāna mānusiṃ;</i></a><br>
<a><i>Vadaññū sīlasampannā,</i></a><br>
<a><i>kāhāmi kusalaṃ bahuṃ;</i></a><br>
<a><i>Dānena samacariyāya,</i></a><br>
<a><i>saṃyamena damena ca.</i></a></p>
<p><a data-ref="sc21, vns654, ms19Vv_725, msdiv881"><i>Ārāmāni ca ropissaṃ,</i></a><br>
<a><i>dugge saṅkamanāni ca;</i></a><br>
<a><i>Papañca udapānañca,</i></a><br>
<a><i>vippasannena cetasā.</i></a></p>
<p><a data-ref="sc22, vns655, ms19Vv_726, msdiv882"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāgataṃ.</i></a></p>
<p><a data-ref="sc23, vns656, ms19Vv_727, msdiv883"><i>Uposathaṃ upavasissaṃ,</i></a><br>
<a><i>sadā sīlesu saṃvutā;</i></a><br>
<a><i>Na ca dāne pamajjissaṃ,</i></a><br>
<a><i>sāmaṃ diṭṭhamidaṃ mayā”ti.</i></a></p>
<p><a data-ref="sc24, vns657, ms19Vv_728, msdiv884"><i>Iccevaṃ vippalapantiṃ,</i></a><br>
<a><i>phandamānaṃ tato tato;</i></a><br>
<a><i>Khipiṃsu niraye ghore,</i></a><br>
<a><i>uddhampādaṃ avaṃsiraṃ.</i></a></p>
<p><a data-ref="sc25, vns658, ms19Vv_729, msdiv885"><i>“Ahaṃ pure maccharinī ahosiṃ,</i></a><br>
<a><i>Paribhāsikā samaṇabrāhmaṇānaṃ;</i></a><br>
<a><i>Vitathena ca sāmikaṃ vañcayitvā,</i></a><br>
<a><i>Paccāmahaṃ niraye ghorarūpe”ti.</i></a></p>
</blockquote>
<p class="endsutta"><a data-var="Revatīvimānaṃ → revativimānaṃ (bj)" data-ref="sc26, ms19Vv_730"><i>Revatīvimānaṃ dutiyaṃ.</i></a></p>
</article>
</section>
</div>
</body>
</html>
