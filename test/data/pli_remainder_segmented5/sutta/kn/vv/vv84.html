<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv84">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Sunikkhittavagga</i></a></p>
<h1><a><i>10. Serīsakavimānavatthu</i></a></h1>
</div>
<blockquote class="gatha">
<p><a data-ref="sc1, vns969, pts-vp-pli2ed126, ms19Vv_1081, msdiv1228"><i>“Suṇotha yakkhassa ca vāṇijāna ca,</i></a><br>
<a><i>Samāgamo yattha tadā ahosi;</i></a><br>
<a><i>Yathā kathaṃ itaritarena cāpi,</i></a><br>
<a><i>Subhāsitaṃ tañca suṇātha sabbe.</i></a></p>
<p><a data-var="nāma → nāmo (bj)" data-ref="sc2, vns970, ms19Vv_1082, msdiv1229"><i>Yo so ahu rājā pāyāsi nāma,</i></a><br>
<a><i>Bhummānaṃ sahabyagato yasassī;</i></a><br>
<a><i>So modamānova sake vimāne,</i></a><br>
<a><i>Amānuso mānuse ajjhabhāsī”ti.</i></a></p>
<p><a data-ref="sc3, vns971, ms19Vv_1083, msdiv1230"><i>“Vaṅke araññe amanussaṭṭhāne,</i></a><br>
<a><i>Kantāre appodake appabhakkhe;</i></a><br>
<a><i>Suduggame vaṇṇupathassa majjhe,</i></a><br>
<a data-var="Vaṅkaṃ bhayā → vaṅkaṃ bhayaṃ (bj); vaṅkambhayā (sya1ed, sya2ed); dhaṅkaṃbhayā (mr)"><i>Vaṅkaṃ bhayā naṭṭhamanā manussā.</i></a></p>
<p><a data-ref="sc4, vns972, ms19Vv_1084, msdiv1231"><i>Nayidha phalā mūlamayā ca santi,</i></a><br>
<a><i>Upādānaṃ natthi kutodha bhakkho;</i></a><br>
<a><i>Aññatra paṃsūhi ca vālukāhi ca,</i></a><br>
<a><i>Tatāhi uṇhāhi ca dāruṇāhi ca.</i></a></p>
<p><a data-ref="sc5, vns973, ms19Vv_1085, msdiv1232"><i>Ujjaṅgalaṃ tattamivaṃ kapālaṃ,</i></a><br>
<a><i>Anāyasaṃ paralokena tulyaṃ;</i></a><br>
<a><i>Luddānamāvāsamidaṃ purāṇaṃ,</i></a><br>
<a><i>Bhūmippadeso abhisattarūpo.</i></a></p>
<p><a data-var="kena → kena nu (sya1ed, sya2ed, pts-vp-pli1, mr)" data-ref="sc6, vns974, ms19Vv_1086, msdiv1233"><i>Atha tumhe kena vaṇṇena,</i></a><br>
<a><i>Kimāsamānā imaṃ padesaṃ hi;</i></a><br>
<a><i>Anupaviṭṭhā sahasā samecca,</i></a><br>
<a><i>Lobhā bhayā atha vā sampamūḷhā”ti.</i></a></p>
<p><a data-ref="sc7, vns975, ms19Vv_1087, msdiv1234"><i>“Magadhesu aṅgesu ca satthavāhā,</i></a><br>
<a><i>Āropayitvā paṇiyaṃ puthuttaṃ;</i></a><br>
<a><i>Te yāmase sindhusovīrabhūmiṃ,</i></a><br>
<a><i>Dhanatthikā uddayaṃ patthayānā.</i></a></p>
<p><a data-ref="sc8, vns976, pts-vp-pli2ed127, ms19Vv_1088, msdiv1235"><i>Divā pipāsaṃ nadhivāsayantā,</i></a><br>
<a><i>Yoggānukampañca samekkhamānā;</i></a><br>
<a data-var="sabbe → sabbe te (mr)"><i>Etena vegena āyāma sabbe,</i></a><br>
<a><i>Rattiṃ maggaṃ paṭipannā vikāle.</i></a></p>
<p><a data-ref="sc9, vns977, ms19Vv_1089, msdiv1236"><i>Te duppayātā aparaddhamaggā,</i></a><br>
<a><i>Andhākulā vippanaṭṭhā araññe;</i></a><br>
<a><i>Suduggame vaṇṇupathassa majjhe,</i></a><br>
<a><i>Disaṃ na jānāma pamūḷhacittā.</i></a></p>
<p><a data-ref="sc10, vns978, ms19Vv_1090, msdiv1237"><i>Idañca disvāna adiṭṭhapubbaṃ,</i></a><br>
<a><i>Vimānaseṭṭhañca tavañca yakkha;</i></a><br>
<a><i>Tatuttariṃ jīvitamāsamānā,</i></a><br>
<a><i>Disvā patītā sumanā udaggā”ti.</i></a></p>
<p><a data-var="vaṇṇuṃ → vanaṃ (sya1ed, sya2ed); vaṇṇaṃ (mr)" data-ref="sc11, vns979, ms19Vv_1091, msdiv1238"><i>“Pāraṃ samuddassa imañca vaṇṇuṃ,</i></a><br>
<a data-var="Vettācaraṃ → vettaṃ paraṃ (sya1ed, sya2ed); vettācāraṃ (mr)"><i>Vettācaraṃ saṅkupathañca maggaṃ;</i></a><br>
<a><i>Nadiyo pana pabbatānañca duggā,</i></a><br>
<a><i>Puthuddisā gacchatha bhogahetu.</i></a></p>
<p><a data-ref="sc12, vns980, ms19Vv_1092, msdiv1239"><i>Pakkhandiyāna vijitaṃ paresaṃ,</i></a><br>
<a><i>Verajjake mānuse pekkhamānā;</i></a><br>
<a><i>Yaṃ vo sutaṃ vā atha vāpi diṭṭhaṃ,</i></a><br>
<a><i>Accherakaṃ taṃ vo suṇoma tātā”ti.</i></a></p>
<p><a data-ref="sc13, vns981, ms19Vv_1093, msdiv1240"><i>“Itopi accherataraṃ kumāra,</i></a><br>
<a><i>Na no sutaṃ vā atha vāpi diṭṭhaṃ;</i></a><br>
<a><i>Atītamānussakameva sabbaṃ,</i></a><br>
<a><i>Disvā na tappāma anomavaṇṇaṃ.</i></a></p>
<p><a data-ref="sc14, vns982, ms19Vv_1094, msdiv1241"><i>Vehāyasaṃ pokkharañño savanti,</i></a><br>
<a data-var="Pahūtamalyā → pahūtamālyā (bj, sya1ed, sya2ed)"><i>Pahūtamalyā bahupuṇḍarīkā;</i></a><br>
<a data-var="cime → dumā ca te (sya1ed, sya2ed, mr)"><i>Dumā cime niccaphalūpapannā,</i></a><br>
<a><i>Atīva gandhā surabhiṃ pavāyanti.</i></a></p>
<p><a data-ref="sc15, vns983, ms19Vv_1095, msdiv1242"><i>Veḷūriyathambhā satamussitāse,</i></a><br>
<a><i>Silāpavāḷassa ca āyataṃsā;</i></a><br>
<a><i>Masāragallā sahalohitaṅgā,</i></a><br>
<a><i>Thambhā ime jotirasāmayāse.</i></a></p>
<p><a data-ref="sc16, vns984, ms19Vv_1096, msdiv1243"><i>Sahassathambhaṃ atulānubhāvaṃ,</i></a><br>
<a><i>Tesūpari sādhumidaṃ vimānaṃ;</i></a><br>
<a><i>Ratanantaraṃ kañcanavedimissaṃ,</i></a><br>
<a><i>Tapanīyapaṭṭehi ca sādhuchannaṃ.</i></a></p>
<p><a data-ref="sc17, vns985, ms19Vv_1097, msdiv1244"><i>Jambonaduttattamidaṃ sumaṭṭho,</i></a><br>
<a><i>Pāsādasopānaphalūpapanno;</i></a><br>
<a data-var="vaggu ca susaṅgato ca → vaggu sumukho susaṃgato (bj); vaggū ca susaṅgato ca (sya1ed, sya2ed)"><i>Daḷho ca vaggu ca susaṅgato ca,</i></a><br>
<a><i>Atīva nijjhānakhamo manuñño.</i></a></p>
<p><a data-ref="sc18, vns986, pts-vp-pli2ed128, ms19Vv_1098, msdiv1245"><i>Ratanantarasmiṃ bahuannapānaṃ,</i></a><br>
<a><i>Parivārito accharāsaṅgaṇena;</i></a><br>
<a><i>Murajaālambaratūriyaghuṭṭho,</i></a><br>
<a><i>Abhivanditosi thutivandanāya.</i></a></p>
<p><a data-ref="sc19, vns987, ms19Vv_1099, msdiv1246"><i>So modasi nārigaṇappabodhano,</i></a><br>
<a><i>Vimānapāsādavare manorame;</i></a><br>
<a><i>Acintiyo sabbaguṇūpapanno,</i></a><br>
<a data-var="naḷinyā → nalinyā (bj, sya1ed, sya2ed); naḷiññaṃ (mr)"><i>Rājā yathā vessavaṇo naḷinyā.</i></a></p>
<p><a data-ref="sc20, vns988, ms19Vv_1100, msdiv1247"><i>Devo nu āsi udavāsi yakkho,</i></a><br>
<a><i>Udāhu devindo manussabhūto;</i></a><br>
<a><i>Pucchanti taṃ vāṇijā satthavāhā,</i></a><br>
<a><i>Ācikkha ko nāma tuvaṃsi yakkho”ti.</i></a></p>
<p><a data-var="Serīsako → serissako (bj, sya1ed, sya2ed, pts-vp-pli1-2)" data-ref="sc21, vns989, ms19Vv_1101, msdiv1248"><i>“Serīsako nāma ahamhi yakkho,</i></a><br>
<a><i>Kantāriyo vaṇṇupathamhi gutto;</i></a><br>
<a><i>Imaṃ padesaṃ abhipālayāmi,</i></a><br>
<a><i>Vacanakaro vessavaṇassa rañño”ti.</i></a></p>
<p><a data-ref="sc22, vns990, ms19Vv_1102, msdiv1249"><i>“Adhiccaladdhaṃ pariṇāmajaṃ te,</i></a><br>
<a><i>Sayaṃkataṃ udāhu devehi dinnaṃ;</i></a><br>
<a><i>Pucchanti taṃ vāṇijā satthavāhā,</i></a><br>
<a><i>Kathaṃ tayā laddhamidaṃ manuññan”ti.</i></a></p>
<p><a data-ref="sc23, vns991, ms19Vv_1103, msdiv1250"><i>“Nādhiccaladdhaṃ na pariṇāmajaṃ me,</i></a><br>
<a><i>Na sayaṃkataṃ na hi devehi dinnaṃ;</i></a><br>
<a><i>Sakehi kammehi apāpakehi,</i></a><br>
<a><i>Puññehi me laddhamidaṃ manuññan”ti.</i></a></p>
<p><a data-ref="sc24, vns992, ms19Vv_1104, msdiv1251"><i>“Kiṃ te vataṃ kiṃ pana brahmacariyaṃ,</i></a><br>
<a><i>Kissa suciṇṇassa ayaṃ vipāko;</i></a><br>
<a><i>Pucchanti taṃ vāṇijā satthavāhā,</i></a><br>
<a><i>Kathaṃ tayā laddhamidaṃ vimānan”ti.</i></a></p>
<p><a data-ref="sc25, vns993, ms19Vv_1105, msdiv1252"><i>“Mamaṃ pāyāsīti ahu samaññā,</i></a><br>
<a><i>Rajjaṃ yadā kārayiṃ kosalānaṃ;</i></a><br>
<a><i>Natthikadiṭṭhi kadariyo pāpadhammo,</i></a><br>
<a><i>Ucchedavādī ca tadā ahosiṃ.</i></a></p>
<p><a data-ref="sc26, vns994, ms19Vv_1106, msdiv1253"><i>Samaṇo ca kho āsi kumārakassapo,</i></a><br>
<a><i>Bahussuto cittakathī uḷāro;</i></a><br>
<a data-var="abhāsi → akāsi (bj, sya1ed, sya2ed, pts-vp-pli1-2)"><i>So me tadā dhammakathaṃ abhāsi,</i></a><br>
<a><i>Diṭṭhivisūkāni vinodayī me.</i></a></p>
<p><a data-var="tassa → tāhaṃ (mr)" data-ref="sc27, vns995, pts-vp-pli2ed129, ms19Vv_1107, msdiv1254"><i>Tāhaṃ tassa dhammakathaṃ suṇitvā,</i></a><br>
<a><i>Upāsakattaṃ paṭivedayissaṃ;</i></a><br>
<a><i>Pāṇātipātā virato ahosiṃ,</i></a><br>
<a><i>Loke adinnaṃ parivajjayissaṃ;</i></a><br>
<a><i>Amajjapo no ca musā abhāṇiṃ,</i></a><br>
<a><i>Sakena dārena ca ahosi tuṭṭho.</i></a></p>
<p><a data-ref="sc28, vns996, ms19Vv_1108, msdiv1255"><i>Taṃ me vataṃ taṃ pana brahmacariyaṃ,</i></a><br>
<a><i>Tassa suciṇṇassa ayaṃ vipāko;</i></a><br>
<a><i>Teheva kammehi apāpakehi,</i></a><br>
<a><i>Puññehi me laddhamidaṃ vimānan”ti.</i></a></p>
<p><a data-ref="sc29, vns997, ms19Vv_1109, msdiv1256"><i>“Saccaṃ kirāhaṃsu narā sapaññā,</i></a><br>
<a><i>Anaññathā vacanaṃ paṇḍitānaṃ;</i></a><br>
<a><i>Yahiṃ yahiṃ gacchati puññakammo,</i></a><br>
<a><i>Tahiṃ tahiṃ modati kāmakāmī.</i></a></p>
<p><a data-ref="sc30, vns998, ms19Vv_1110, msdiv1257"><i>Yahiṃ yahiṃ sokapariddavo ca,</i></a><br>
<a><i>Vadho ca bandho ca parikkileso;</i></a><br>
<a><i>Tahiṃ tahiṃ gacchati pāpakammo,</i></a><br>
<a><i>Na muccati duggatiyā kadācīti.</i></a></p>
<p><a data-ref="sc31, vns999, ms19Vv_1111, msdiv1258"><i>Sammūḷharūpova jano ahosi,</i></a><br>
<a><i>Asmiṃ muhutte kalalīkatova;</i></a><br>
<a><i>Janassimassa tuyhañca kumāra,</i></a><br>
<a><i>Appaccayo kena nu kho ahosī”ti.</i></a></p>
<p><a data-var="ca sirīsavanā → ime sirīsūpavanā ca (bj); ime sirisapavanā (sya1ed, sya2ed); ime pi sirīsapavarā ca (pts-vp-pli1); ime pi sirīsavanā ca (pts-vp-pli2, mr)" data-ref="sc32, vns1000, ms19Vv_1112, msdiv1259"><i>“Ime ca sirīsavanā tātā,</i></a><br>
<a data-var="Dibbā → dibbā ca (pts-vp-pli1, mr) | surabhī → surabhiṃ (bj, pts-vp-pli2, mr) | sampavanti → pavanti (sya1ed, sya2ed); sampavāyanti (mr)"><i>Dibbā gandhā surabhī sampavanti;</i></a><br>
<a><i>Te sampavāyanti imaṃ vimānaṃ,</i></a><br>
<a><i>Divā ca ratto ca tamaṃ nihantvā.</i></a></p>
<p><a data-ref="sc33, vns1001, ms19Vv_1113, msdiv1260"><i>Imesañca kho vassasataccayena,</i></a><br>
<a><i>Sipāṭikā phalati ekamekā;</i></a><br>
<a><i>Mānussakaṃ vassasataṃ atītaṃ,</i></a><br>
<a><i>Yadagge kāyamhi idhūpapanno.</i></a></p>
<p><a data-ref="sc34, vns1002, ms19Vv_1114, msdiv1261"><i>Disvānahaṃ vassasatāni pañca,</i></a><br>
<a><i>Asmiṃ vimāne ṭhatvāna tātā;</i></a><br>
<a><i>Āyukkhayā puññakkhayā cavissaṃ,</i></a><br>
<a data-var="pamucchitosmī”ti → pamucchitosmi (sya1ed, sya2ed, pts-vp-pli1); samucchitosmīti (mr)"><i>Teneva sokena pamucchitosmī”ti.</i></a></p>
<p><a data-ref="sc35, vns1003, ms19Vv_1115, msdiv1262"><i>“Kathaṃ nu soceyya tathāvidho so,</i></a><br>
<a><i>Laddhā vimānaṃ atulaṃ cirāya;</i></a><br>
<a><i>Ye cāpi kho ittaramupapannā,</i></a><br>
<a><i>Te nūna soceyyuṃ parittapuññā”ti.</i></a></p>
<p><a data-ref="sc36, vns1004, ms19Vv_1116, msdiv1263"><i>“Anucchaviṃ ovadiyañca me taṃ,</i></a><br>
<a><i>Yaṃ maṃ tumhe peyyavācaṃ vadetha;</i></a><br>
<a><i>Tumhe ca kho tātā mayānuguttā,</i></a><br>
<a><i>Yenicchakaṃ tena paletha sotthin”ti.</i></a></p>
<p><a data-ref="sc37, vns1005, pts-vp-pli2ed130, ms19Vv_1117, msdiv1264"><i>“Gantvā mayaṃ sindhusovīrabhūmiṃ,</i></a><br>
<a><i>Dhanatthikā uddayaṃ patthayānā;</i></a><br>
<a><i>Yathāpayogā paripuṇṇacāgā,</i></a><br>
<a><i>Kāhāma serīsamahaṃ uḷāran”ti.</i></a></p>
<p><a data-ref="sc38, vns1006, ms19Vv_1118, msdiv1265"><i>“Mā ceva serīsamahaṃ akattha,</i></a><br>
<a><i>Sabbañca vo bhavissati yaṃ vadetha;</i></a><br>
<a><i>Pāpāni kammāni vivajjayātha,</i></a><br>
<a><i>Dhammānuyogañca adhiṭṭhahātha.</i></a></p>
<p><a data-ref="sc39, vns1007, ms19Vv_1119, msdiv1266"><i>Upāsako atthi imamhi saṃghe,</i></a><br>
<a><i>Bahussuto sīlavatūpapanno;</i></a><br>
<a><i>Saddho ca cāgī ca supesalo ca,</i></a><br>
<a><i>Vicakkhaṇo santusito mutīmā.</i></a></p>
<p><a data-ref="sc40, vns1008, ms19Vv_1120, msdiv1267"><i>Sañjānamāno na musā bhaṇeyya,</i></a><br>
<a><i>Parūpaghātāya na cetayeyya;</i></a><br>
<a><i>Vebhūtikaṃ pesuṇaṃ no kareyya,</i></a><br>
<a><i>Saṇhañca vācaṃ sakhilaṃ bhaṇeyya.</i></a></p>
<p><a data-ref="sc41, vns1009, ms19Vv_1121, msdiv1268"><i>Sagāravo sappatisso vinīto,</i></a><br>
<a><i>Apāpako adhisīle visuddho;</i></a><br>
<a><i>So mātaraṃ pitarañcāpi jantu,</i></a><br>
<a><i>Dhammena poseti ariyavutti.</i></a></p>
<p><a data-ref="sc42, vns1010, ms19Vv_1122, msdiv1269"><i>Maññe so mātāpitūnaṃ kāraṇā,</i></a><br>
<a><i>Bhogāni pariyesati na attahetu;</i></a><br>
<a data-var="yo → so (?)"><i>Mātāpitūnañca yo accayena,</i></a><br>
<a><i>Nekkhammapoṇo carissati brahmacariyaṃ.</i></a></p>
<p><a data-ref="sc43, vns1011, ms19Vv_1123, msdiv1270"><i>Ujū avaṅko asaṭho amāyo,</i></a><br>
<a><i>Na lesakappena ca vohareyya;</i></a><br>
<a><i>So tādiso sukatakammakārī,</i></a><br>
<a><i>Dhamme ṭhito kinti labhetha dukkhaṃ.</i></a></p>
<p><a data-ref="sc44, vns1012, ms19Vv_1124, msdiv1271"><i>Taṃ kāraṇā pātukatomhi attanā,</i></a><br>
<a><i>Tasmā dhammaṃ passatha vāṇijāse;</i></a><br>
<a data-var="teniha → tenīha (bj); te na hi (sya1ed, sya2ed) | bhasmī → bhasmi (sya1ed, sya2ed); bhasma (mr)"><i>Aññatra teniha bhasmī bhavetha,</i></a><br>
<a><i>Andhākulā vippanaṭṭhā araññe;</i></a><br>
<a><i>Taṃ khippamānena lahuṃ parena,</i></a><br>
<a><i>Sukho have sappurisena saṅgamo”ti.</i></a></p>
<p><a data-ref="sc45, vns1013, ms19Vv_1125, msdiv1272"><i>“Kiṃ nāma so kiñca karoti kammaṃ,</i></a><br>
<a><i>Kiṃ nāmadheyyaṃ kiṃ pana tassa gottaṃ;</i></a><br>
<a><i>Mayampi naṃ daṭṭhukāmamha yakkha,</i></a><br>
<a><i>Yassānukampāya idhāgatosi;</i></a><br>
<a><i>Lābhā hi tassa yassa tuvaṃ pihesī”ti.</i></a></p>
<p><a data-ref="sc46, vns1014, pts-vp-pli2ed131, ms19Vv_1126, msdiv1273"><i>“Yo kappako sambhavanāmadheyyo,</i></a><br>
<a><i>Upāsako kocchaphalūpajīvī;</i></a><br>
<a><i>Jānātha naṃ tumhākaṃ pesiyo so,</i></a><br>
<a><i>Mā kho naṃ hīḷittha supesalo so”ti.</i></a></p>
<p><a data-var="pavadesi → vadesi (bj, sya1ed, sya2ed, pts-vp-pli1-2)" data-ref="sc47, vns1015, ms19Vv_1127, msdiv1274"><i>“Jānāmase yaṃ tvaṃ pavadesi yakkha,</i></a><br>
<a><i>Na kho naṃ jānāma sa edisoti;</i></a><br>
<a><i>Mayampi naṃ pūjayissāma yakkha,</i></a><br>
<a><i>Sutvāna tuyhaṃ vacanaṃ uḷāran”ti.</i></a></p>
<p><a data-ref="sc48, vns1016, ms19Vv_1128, msdiv1275"><i>“Ye keci imasmiṃ satthe manussā,</i></a><br>
<a><i>Daharā mahantā athavāpi majjhimā;</i></a><br>
<a><i>Sabbeva te ālambantu vimānaṃ,</i></a><br>
<a><i>Passantu puññānaṃ phalaṃ kadariyā”ti.</i></a></p>
<p><a data-ref="sc49, vns1017, ms19Vv_1129, msdiv1276"><i>Te tattha sabbeva “ahaṃ pure”ti,</i></a><br>
<a data-var="purakkhatvā → purakkhipitvā (bj, pts-vp-pli2); purakkhitvā (sya1ed, sya2ed, pts-vp-pli1)"><i>Taṃ kappakaṃ tattha purakkhatvā;</i></a><br>
<a><i>Sabbeva te ālambiṃsu vimānaṃ,</i></a><br>
<a><i>Masakkasāraṃ viya vāsavassa.</i></a></p>
<p><a data-ref="sc50, vns1018, ms19Vv_1130, msdiv1277"><i>Te tattha sabbeva “ahaṃ pure”ti,</i></a><br>
<a><i>Upāsakattaṃ paṭivedayiṃsu;</i></a><br>
<a><i>Pāṇātipātā viratā ahesuṃ,</i></a><br>
<a><i>Loke adinnaṃ parivajjayiṃsu;</i></a><br>
<a><i>Amajjapā no ca musā bhaṇiṃsu,</i></a><br>
<a><i>Sakena dārena ca ahesuṃ tuṭṭhā.</i></a></p>
<p><a data-ref="sc51, vns1019, ms19Vv_1131, msdiv1278"><i>Te tattha sabbeva “ahaṃ pure”ti,</i></a><br>
<a><i>Upāsakattaṃ paṭivedayitvā;</i></a><br>
<a><i>Pakkāmi sattho anumodamāno,</i></a><br>
<a><i>Yakkhiddhiyā anumato punappunaṃ.</i></a></p>
<p><a data-ref="sc52, vns1020, ms19Vv_1132, msdiv1279"><i>Gantvāna te sindhusovīrabhūmiṃ,</i></a><br>
<a data-var="uddayaṃ → udaya (pts-vp-pli1, mr)"><i>Dhanatthikā uddayaṃ patthayānā;</i></a><br>
<a><i>Yathāpayogā paripuṇṇalābhā,</i></a><br>
<a><i>Paccāgamuṃ pāṭaliputtamakkhataṃ.</i></a></p>
<p><a data-ref="sc53, vns1021, ms19Vv_1133, msdiv1280"><i>Gantvāna te saṃgharaṃ sotthivanto,</i></a><br>
<a><i>Puttehi dārehi samaṅgibhūtā;</i></a><br>
<a data-var="Ānandī vittā → ānandacittā (sya1ed, sya2ed); anandacittā (pts-vp-pli1); ānandīcittā (mr)"><i>Ānandī vittā sumanā patītā,</i></a><br>
<a><i>Akaṃsu serīsamahaṃ uḷāraṃ;</i></a><br>
<a><i>Serīsakaṃ te pariveṇaṃ māpayiṃsu.</i></a></p>
<p><a data-ref="sc54, vns1022, ms19Vv_1134, msdiv1281"><i>Etādisā sappurisāna sevanā,</i></a><br>
<a><i>Mahatthikā dhammaguṇāna sevanā;</i></a><br>
<a><i>Ekassa atthāya upāsakassa,</i></a><br>
<a data-var="sukhitā → sukhino (mr)"><i>Sabbeva sattā sukhitā ahesunti.</i></a></p>
</blockquote>
<p class="endsutta"><a data-var="Serīsakavimānaṃ → serissakavimānaṃ (bj, sya1ed, sya2ed, pts-vp-pli1-2)" data-ref="sc55, ms19Vv_1135"><i>Serīsakavimānaṃ dasamaṃ.</i></a></p>
</article>
</section>
</div>
</body>
</html>
