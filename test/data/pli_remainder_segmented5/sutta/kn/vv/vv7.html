<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv7">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>7. Dutiyanāvāvimānavatthu</i></a></h1>
</div>
<blockquote class="gatha">
<p><a data-ref="sc1, vns53, ms19Vv_60, msdiv53"><i>“Suvaṇṇacchadanaṃ nāvaṃ,</i></a><br>
<a><i>Nāri āruyha tiṭṭhasi;</i></a><br>
<a><i>Ogāhasi pokkharaṇiṃ,</i></a><br>
<a><i>Padmaṃ chindasi pāṇinā.</i></a></p>
<p><a data-ref="sc2, vns54, ms19Vv_61, msdiv54"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc3, vns55, ms19Vv_62, msdiv55"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns56, ms19Vv_63, msdiv56"><i>Sā devatā attamanā,</i></a><br>
<a><i>moggallānena pucchitā;</i></a><br>
<a><i>Pañhaṃ puṭṭhā viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc5, vns57, pts-vp-pli2ed8, ms19Vv_64, msdiv57"><i>“Ahaṃ manussesu manussabhūtā,</i></a><br>
<a><i>Purimāya jātiyā manussaloke;</i></a><br>
<a><i>Disvāna bhikkhuṃ tasitaṃ kilantaṃ,</i></a><br>
<a><i>Uṭṭhāya pātuṃ udakaṃ adāsiṃ.</i></a></p>
<p><a data-ref="sc6, vns58, ms19Vv_65, msdiv58"><i>Yo ve kilantassa pipāsitassa,</i></a><br>
<a><i>Uṭṭhāya pātuṃ udakaṃ dadāti;</i></a><br>
<a><i>Sītodakā tassa bhavanti najjo,</i></a><br>
<a><i>Pahūtamalyā bahupuṇḍarīkā.</i></a></p>
<p><a data-ref="sc7, vns59, ms19Vv_66, msdiv59"><i>Taṃ āpagā anupariyanti sabbadā,</i></a><br>
<a><i>Sītodakā vālukasanthatā nadī;</i></a><br>
<a><i>Ambā ca sālā tilakā ca jambuyo,</i></a><br>
<a><i>Uddālakā pāṭaliyo ca phullā.</i></a></p>
<p><a data-ref="sc8, vns60, ms19Vv_67, msdiv60"><i>Taṃ bhūmibhāgehi upetarūpaṃ,</i></a><br>
<a><i>Vimānaseṭṭhaṃ bhusa sobhamānaṃ;</i></a><br>
<a><i>Tassīdha kammassa ayaṃ vipāko,</i></a><br>
<a><i>Etādisaṃ puññakatā labhanti.</i></a></p>
<p><a data-ref="sc9, vns61, ms19Vv_68, msdiv61"><i>Tena metādiso vaṇṇo,</i></a><br>
<a><i>tena me idha mijjhati;</i></a><br>
<a><i>Uppajjanti ca me bhogā,</i></a><br>
<a><i>ye keci manaso piyā.</i></a></p>
<p><a data-ref="sc10, vns62, ms19Vv_69, msdiv62"><i>Akkhāmi te bhikkhu mahānubhāva,</i></a><br>
<a><i>Manussabhūtā yamakāsi puññaṃ;</i></a><br>
<a><i>Tenamhi evaṃ jalitānubhāvā,</i></a><br>
<a><i>Vaṇṇo ca me sabbadisā pabhāsatī”ti.</i></a></p>
</blockquote>
<p class="endsutta"><a data-ref="sc11, ms19Vv_70"><i>Dutiyanāvāvimānaṃ sattamaṃ.</i></a></p>
</article>
</section>
</div>
</body>
</html>
