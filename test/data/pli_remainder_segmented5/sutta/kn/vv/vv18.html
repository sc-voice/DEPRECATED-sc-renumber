<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv18">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Cittalatāvagga</i></a></p>
<h1><a><i>1. Dāsivimānavatthu</i></a></h1>
</div>
<blockquote class="gatha">
<p><a data-ref="sc1, vns156, pts-vp-pli2ed21, ms19Vv_178, msdiv157"><i>“Api sakkova devindo,</i></a><br>
<a><i>ramme cittalatāvane;</i></a><br>
<a><i>Samantā anupariyāsi,</i></a><br>
<a><i>nārīgaṇapurakkhatā;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc2, vns157, ms19Vv_179, msdiv158"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc3, vns158, ms19Vv_180, msdiv159"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns159, ms19Vv_181, msdiv160"><i>Sā devatā attamanā,</i></a><br>
<a><i>moggallānena pucchitā;</i></a><br>
<a><i>Pañhaṃ puṭṭhā viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc5, vns160, ms19Vv_182, msdiv161"><i>“Ahaṃ manussesu manussabhūtā,</i></a><br>
<a data-var="parapessiyā → parapesiyā (mr)"><i>Dāsī ahosiṃ parapessiyā kule.</i></a></p>
<p><a data-ref="sc6, vns161, ms19Vv_183, msdiv162"><i>Upāsikā cakkhumato,</i></a><br>
<a><i>gotamassa yasassino;</i></a><br>
<a><i>Tassā me nikkamo āsi,</i></a><br>
<a><i>sāsane tassa tādino.</i></a></p>
<p><a data-ref="sc7, vns162, ms19Vv_184, msdiv163"><i>Kāmaṃ bhijjatuyaṃ kāyo,</i></a><br>
<a data-var="saṇṭhanaṃ → santhanaṃ (bj, sya1ed, sya2ed, pts-vp-pli1-2)"><i>neva atthettha saṇṭhanaṃ;</i></a><br>
<a><i>Sikkhāpadānaṃ pañcannaṃ,</i></a><br>
<a><i>maggo sovatthiko sivo.</i></a></p>
<p><a data-ref="sc8, vns163, ms19Vv_185, msdiv164"><i>Akaṇṭako agahano,</i></a><br>
<a><i>uju sabbhi pavedito;</i></a><br>
<a><i>Nikkamassa phalaṃ passa,</i></a><br>
<a><i>yathidaṃ pāpuṇitthikā.</i></a></p>
<p><a data-ref="sc9, vns164, pts-vp-pli2ed22, ms19Vv_186, msdiv165"><i>Āmantanikā raññomhi,</i></a><br>
<a><i>sakkassa vasavattino;</i></a><br>
<a data-var="tūriyasahassāni → turiya … (bj, sya1ed, sya2ed, pts-vp-pli1-2)"><i>Saṭṭhi tūriyasahassāni,</i></a><br>
<a><i>paṭibodhaṃ karonti me.</i></a></p>
<p><a data-var="gaggaro → gaggamo (sya1ed, sya2ed); bhaggaro (mr) | bhīmo → bhimmo (mr)" data-ref="sc10, vns165, ms19Vv_187, msdiv166"><i>Ālambo gaggaro bhīmo,</i></a><br>
<a><i>sādhuvādī ca saṃsayo;</i></a><br>
<a><i>Pokkharo ca suphasso ca,</i></a><br>
<a data-var="viṇāmokkhā → vīṇāmokkhā (sya1ed, sya2ed); vilāmokkhā (mr)"><i>viṇāmokkhā ca nāriyo.</i></a></p>
<p><a data-ref="sc11, vns166, ms19Vv_188, msdiv167"><i>Nandā ceva sunandā ca,</i></a><br>
<a data-var="sucimhitā → sucimbhikā (sya1ed)"><i>soṇadinnā sucimhitā;</i></a><br>
<a><i>Alambusā missakesī ca,</i></a><br>
<a><i>puṇḍarīkāti dāruṇī.</i></a></p>
<p><a data-ref="sc12, vns167, ms19Vv_189, msdiv168"><i>Eṇīphassā suphassā ca,</i></a><br>
<a><i>subhaddā muduvādinī;</i></a><br>
<a><i>Etā caññā ca seyyāse,</i></a><br>
<a><i>accharānaṃ pabodhikā.</i></a></p>
<p><a data-ref="sc13, vns168, ms19Vv_190, msdiv169"><i>Tā maṃ kālenupāgantvā,</i></a><br>
<a><i>abhibhāsanti devatā;</i></a><br>
<a><i>Handa naccāma gāyāma,</i></a><br>
<a><i>handa taṃ ramayāmase.</i></a></p>
<p><a data-ref="sc14, vns169, ms19Vv_191, msdiv170"><i>Nayidaṃ akatapuññānaṃ,</i></a><br>
<a><i>katapuññānamevidaṃ;</i></a><br>
<a><i>Asokaṃ nandanaṃ rammaṃ,</i></a><br>
<a><i>tidasānaṃ mahāvanaṃ.</i></a></p>
<p><a data-ref="sc15, vns170, ms19Vv_192, msdiv171"><i>Sukhaṃ akatapuññānaṃ,</i></a><br>
<a><i>idha natthi parattha ca;</i></a><br>
<a><i>Sukhañca katapuññānaṃ,</i></a><br>
<a><i>idha ceva parattha ca.</i></a></p>
<p><a data-ref="sc16, vns171, ms19Vv_193, msdiv172"><i>Tesaṃ sahabyakāmānaṃ,</i></a><br>
<a><i>kattabbaṃ kusalaṃ bahuṃ;</i></a><br>
<a><i>Katapuññā hi modanti,</i></a><br>
<a><i>sagge bhogasamaṅgino”ti.</i></a></p>
</blockquote>
<p class="endsutta"><a data-var="Dāsivimānaṃ → dāsīvimānaṃ (bj, sya1ed, sya2ed)" data-ref="sc17, ms19Vv_194"><i>Dāsivimānaṃ paṭhamaṃ.</i></a></p>
</article>
</section>
</div>
</body>
</html>
