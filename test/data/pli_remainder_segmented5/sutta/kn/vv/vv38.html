<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv38">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pāricchattakavagga</i></a></p>
<h1><a><i>10. Pāricchattakavimānavatthu</i></a></h1>
</div>
<blockquote class="gatha">
<p><a data-ref="sc1, vns472, ms19Vv_522, msdiv680"><i>“Pāricchattake koviḷāre,</i></a><br>
<a><i>ramaṇīye manorame;</i></a><br>
<a><i>Dibbamālaṃ ganthamānā,</i></a><br>
<a><i>gāyantī sampamodasi.</i></a></p>
<p><a data-ref="sc2, vns473, ms19Vv_523, msdiv681"><i>Tassā te naccamānāya,</i></a><br>
<a><i>aṅgamaṅgehi sabbaso;</i></a><br>
<a><i>Dibbā saddā niccharanti,</i></a><br>
<a><i>savanīyā manoramā.</i></a></p>
<p><a data-ref="sc3, vns474, ms19Vv_524, msdiv682"><i>Tassā te naccamānāya,</i></a><br>
<a><i>aṅgamaṅgehi sabbaso;</i></a><br>
<a><i>Dibbā gandhā pavāyanti,</i></a><br>
<a><i>sucigandhā manoramā.</i></a></p>
<p><a data-ref="sc4, vns475, ms19Vv_525, msdiv683"><i>Vivattamānā kāyena,</i></a><br>
<a><i>yā veṇīsu piḷandhanā;</i></a><br>
<a><i>Tesaṃ suyyati nigghoso,</i></a><br>
<a><i>tūriye pañcaṅgike yathā.</i></a></p>
<p><a data-var="vātadhutā → vātadhūtā (bj, sya1ed, sya2ed)" data-ref="sc5, vns476, ms19Vv_526, msdiv684"><i>Vaṭaṃsakā vātadhutā,</i></a><br>
<a><i>vātena sampakampitā;</i></a><br>
<a><i>Tesaṃ suyyati nigghoso,</i></a><br>
<a><i>tūriye pañcaṅgike yathā.</i></a></p>
<p><a data-ref="sc6, vns477, pts-vp-pli2ed56, ms19Vv_527, msdiv685"><i>Yāpi te sirasmiṃ mālā,</i></a><br>
<a><i>sucigandhā manoramā;</i></a><br>
<a><i>Vāti gandho disā sabbā,</i></a><br>
<a><i>rukkho mañjūsako yathā.</i></a></p>
<p><a data-var="sucigandhaṃ → suciṃ gandhaṃ (bj)" data-ref="sc7, vns478, ms19Vv_528, msdiv686"><i>Ghāyase taṃ sucigandhaṃ,</i></a><br>
<a data-var="amānusaṃ → mānusaṃ (pts-vp-pli-a)"><i>rūpaṃ passasi amānusaṃ;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc8, vns479, ms19Vv_529, msdiv687"><i>“Pabhassaraṃ accimantaṃ,</i></a><br>
<a><i>vaṇṇagandhena saṃyutaṃ;</i></a><br>
<a><i>Asokapupphamālāhaṃ,</i></a><br>
<a><i>buddhassa upanāmayiṃ.</i></a></p>
<p><a data-ref="sc9, vns480, ms19Vv_530, msdiv688"><i>Tāhaṃ kammaṃ karitvāna,</i></a><br>
<a><i>kusalaṃ buddhavaṇṇitaṃ;</i></a><br>
<a><i>Apetasokā sukhitā,</i></a><br>
<a><i>sampamodāmanāmayā”ti.</i></a></p>
</blockquote>
<p class="endsutta"><a data-ref="sc10, ms19Vv_531"><i>Pāricchattakavimānaṃ dasamaṃ.</i></a></p>
<p class="uddana-intro"><a data-ref="sc11, ms19Vv_532"><i>Tassuddānaṃ</i></a></p>
<blockquote class="uddanagatha">
<p><a data-ref="sc12, ms19Vv_533"><i>Uḷāro ucchu pallaṅko,</i></a><br>
<a><i>latā ca guttilena ca;</i></a><br>
<a><i>Daddallapesamallikā,</i></a><br>
<a><i>visālakkhi pāricchattako;</i></a><br>
<a><i>Vaggo tena pavuccatīti.</i></a></p>
</blockquote>
<p class="endsutta"><a data-ref="sc13, ms19Vv_534"><i>Pāricchattakavaggo tatiyo.</i></a></p>
</article>
</section>
</div>
</body>
</html>
