<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv81">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Sunikkhittavagga</i></a></p>
<h1><a><i>7. Kaṇḍakavimānavatthu</i></a></h1>
</div>
<blockquote class="gatha">
<p><a data-ref="sc1, vns912, ms19Vv_1021, msdiv1171"><i>“Puṇṇamāse yathā cando,</i></a><br>
<a><i>nakkhattaparivārito;</i></a><br>
<a><i>Samantā anupariyāti,</i></a><br>
<a><i>tārakādhipatī sasī.</i></a></p>
<p><a data-ref="sc2, vns913, ms19Vv_1022, msdiv1172"><i>Tathūpamaṃ idaṃ byamhaṃ,</i></a><br>
<a><i>dibbaṃ devapuramhi ca;</i></a><br>
<a><i>Atirocati vaṇṇena,</i></a><br>
<a><i>udayantova raṃsimā.</i></a></p>
<p><a data-ref="sc3, vns914, ms19Vv_1023, msdiv1173"><i>Veḷuriyasuvaṇṇassa,</i></a><br>
<a><i>phalikā rūpiyassa ca;</i></a><br>
<a><i>Masāragallamuttāhi,</i></a><br>
<a><i>lohitaṅgamaṇīhi ca.</i></a></p>
<p><a data-ref="sc4, vns915, ms19Vv_1024, msdiv1174"><i>Citrā manoramā bhūmi,</i></a><br>
<a><i>veḷūriyassa santhatā;</i></a><br>
<a><i>Kūṭāgārā subhā rammā,</i></a><br>
<a><i>pāsādo te sumāpito.</i></a></p>
<p><a data-ref="sc5, vns916, pts-vp-pli2ed119, ms19Vv_1025, msdiv1175"><i>Rammā ca te pokkharaṇī,</i></a><br>
<a><i>puthulomanisevitā;</i></a><br>
<a><i>Acchodakā vippasannā,</i></a><br>
<a><i>sovaṇṇavālukasanthatā.</i></a></p>
<p><a data-ref="sc6, vns917, ms19Vv_1026, msdiv1176"><i>Nānāpadumasañchannā,</i></a><br>
<a data-var="puṇḍarīkasamotatā → … samogatā (sya1ed, sya2ed); … samotthatā (mr)"><i>puṇḍarīkasamotatā;</i></a><br>
<a><i>Surabhiṃ sampavāyanti,</i></a><br>
<a><i>manuññā māluteritā.</i></a></p>
<p><a data-ref="sc7, vns918, ms19Vv_1027, msdiv1177"><i>Tassā te ubhato passe,</i></a><br>
<a><i>vanagumbā sumāpitā;</i></a><br>
<a><i>Upetā puppharukkhehi,</i></a><br>
<a><i>phalarukkhehi cūbhayaṃ.</i></a></p>
<p><a data-ref="sc8, vns919, ms19Vv_1028, msdiv1178"><i>Sovaṇṇapāde pallaṅke,</i></a><br>
<a data-var="gonakatthate → colasanthate (bj); goṇasanthate (sya1ed, sya2ed, pts-vp-pli1-2)"><i>muduke gonakatthate;</i></a><br>
<a><i>Nisinnaṃ devarājaṃva,</i></a><br>
<a><i>upatiṭṭhanti accharā.</i></a></p>
<p><a data-ref="sc9, vns920, ms19Vv_1029, msdiv1179"><i>Sabbābharaṇasañchannā,</i></a><br>
<a><i>nānāmālāvibhūsitā;</i></a><br>
<a><i>Ramenti taṃ mahiddhikaṃ,</i></a><br>
<a><i>vasavattīva modasi.</i></a></p>
<p><a data-ref="sc10, vns921, ms19Vv_1030, msdiv1180"><i>Bherisaṅkhamudiṅgāhi,</i></a><br>
<a><i>vīṇāhi paṇavehi ca;</i></a><br>
<a><i>Ramasi ratisampanno,</i></a><br>
<a><i>naccagīte suvādite.</i></a></p>
<p><a data-ref="sc11, vns922, ms19Vv_1031, msdiv1181"><i>Dibbā te vividhā rūpā,</i></a><br>
<a><i>dibbā saddā atho rasā;</i></a><br>
<a><i>Gandhā ca te adhippetā,</i></a><br>
<a><i>phoṭṭhabbā ca manoramā.</i></a></p>
<p><a data-ref="sc12, vns923, ms19Vv_1032, msdiv1182"><i>Tasmiṃ vimāne pavare,</i></a><br>
<a><i>devaputta mahappabho;</i></a><br>
<a><i>Atirocasi vaṇṇena,</i></a><br>
<a><i>udayantova bhāṇumā.</i></a></p>
<p><a data-ref="sc13, vns924, ms19Vv_1033, msdiv1183"><i>Dānassa te idaṃ phalaṃ,</i></a><br>
<a><i>atho sīlassa vā pana;</i></a><br>
<a><i>Atho añjalikammassa,</i></a><br>
<a><i>taṃ me akkhāhi pucchito”.</i></a></p>
<p><a data-ref="sc14, vns925, ms19Vv_1034, msdiv1184"><i>So devaputto attamano,</i></a><br>
<a><i>…pe…</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc15, vns926, ms19Vv_1035, msdiv1185"><i>“Ahaṃ kapilavatthusmiṃ,</i></a><br>
<a><i>sākiyānaṃ puruttame;</i></a><br>
<a><i>Suddhodanassa puttassa,</i></a><br>
<a><i>kaṇḍako sahajo ahaṃ.</i></a></p>
<p><a data-ref="sc16, vns927, ms19Vv_1036, msdiv1186"><i>Yadā so aḍḍharattāyaṃ,</i></a><br>
<a><i>bodhāya mabhinikkhami;</i></a><br>
<a><i>So maṃ mudūhi pāṇīhi,</i></a><br>
<a data-var="jāli → jāla (bj, pts-vp-pli2)"><i>jāli tambanakhehi ca.</i></a></p>
<p><a data-ref="sc17, vns928, ms19Vv_1037, msdiv1187"><i>Satthiṃ ākoṭayitvāna,</i></a><br>
<a><i>vaha sammāti cabravi;</i></a><br>
<a><i>Ahaṃ lokaṃ tārayissaṃ,</i></a><br>
<a><i>patto sambodhimuttamaṃ.</i></a></p>
<p><a data-ref="sc18, vns929, ms19Vv_1038, msdiv1188"><i>Taṃ me giraṃ suṇantassa,</i></a><br>
<a><i>hāso me vipulo ahu;</i></a><br>
<a><i>Udaggacitto sumano,</i></a><br>
<a data-var="abhisīsiṃ → abhisiṃsiṃ (bj, sya1ed, sya2ed, pts-vp-pli1-2); abhisīsi (pts-vp-pli-a)"><i>abhisīsiṃ tadā ahaṃ.</i></a></p>
<p><a data-ref="sc19, vns930, ms19Vv_1039, msdiv1189"><i>Abhirūḷhañca maṃ ñatvā,</i></a><br>
<a><i>sakyaputtaṃ mahāyasaṃ;</i></a><br>
<a><i>Udaggacitto mudito,</i></a><br>
<a><i>vahissaṃ purisuttamaṃ.</i></a></p>
<p><a data-ref="sc20, vns931, ms19Vv_1040, msdiv1190"><i>Paresaṃ vijitaṃ gantvā,</i></a><br>
<a data-var="divākare → divaṅkare (sya1ed, sya2ed, mr)"><i>uggatasmiṃ divākare;</i></a><br>
<a><i>Mamaṃ channañca ohāya,</i></a><br>
<a><i>anapekkho so apakkami.</i></a></p>
<p><a data-ref="sc21, vns932, pts-vp-pli2ed120, ms19Vv_1041, msdiv1191"><i>Tassa tambanakhe pāde,</i></a><br>
<a><i>jivhāya parilehisaṃ;</i></a><br>
<a><i>Gacchantañca mahāvīraṃ,</i></a><br>
<a><i>rudamāno udikkhisaṃ.</i></a></p>
<p><a data-ref="sc22, vns933, ms19Vv_1042, msdiv1192"><i>Adassanenahaṃ tassa,</i></a><br>
<a><i>sakyaputtassa sirīmato;</i></a><br>
<a><i>Alatthaṃ garukābādhaṃ,</i></a><br>
<a><i>khippaṃ me maraṇaṃ ahu.</i></a></p>
<p><a data-ref="sc23, vns934, ms19Vv_1043, msdiv1193"><i>Tasseva ānubhāvena,</i></a><br>
<a><i>vimānaṃ āvasāmidaṃ;</i></a><br>
<a><i>Sabbakāmaguṇopetaṃ,</i></a><br>
<a><i>dibbaṃ devapuramhi ca.</i></a></p>
<p><a data-ref="sc24, vns935, ms19Vv_1044, msdiv1194"><i>Yañca me ahuvā hāso,</i></a><br>
<a><i>saddaṃ sutvāna bodhiyā;</i></a><br>
<a><i>Teneva kusalamūlena,</i></a><br>
<a><i>phusissaṃ āsavakkhayaṃ.</i></a></p>
<p><a data-ref="sc25, vns936, ms19Vv_1045, msdiv1195"><i>Sace hi bhante gaccheyyāsi,</i></a><br>
<a><i>satthu buddhassa santike;</i></a><br>
<a><i>Mamāpi naṃ vacanena,</i></a><br>
<a><i>sirasā vajjāsi vandanaṃ.</i></a></p>
<p><a data-ref="sc26, vns937, ms19Vv_1046, msdiv1196"><i>Ahampi daṭṭhuṃ gacchissaṃ,</i></a><br>
<a><i>jinaṃ appaṭipuggalaṃ;</i></a><br>
<a><i>Dullabhaṃ dassanaṃ hoti,</i></a><br>
<a><i>lokanāthāna tādinan”ti.</i></a></p>
<p><a data-ref="sc27, vns938, ms19Vv_1047, msdiv1197"><i>So kataññū katavedī,</i></a><br>
<a><i>satthāraṃ upasaṅkami;</i></a><br>
<a><i>Sutvā giraṃ cakkhumato,</i></a><br>
<a><i>dhammacakkhuṃ visodhayi.</i></a></p>
<p><a data-ref="sc28, vns939, ms19Vv_1048, msdiv1198"><i>Visodhetvā diṭṭhigataṃ,</i></a><br>
<a><i>vicikicchaṃ vatāni ca;</i></a><br>
<a><i>Vanditvā satthuno pāde,</i></a><br>
<a data-var="tatthevantaradhāyathāti → tatthevantaradhāyatīti (mr)"><i>tatthevantaradhāyathāti.</i></a></p>
</blockquote>
<p class="endsutta"><a data-var="Kaṇḍakavimānaṃ → kanthakavimānaṃ (bj, pts-vp-pli1-2); kaṇṭhakavimānaṃ (sya1ed, sya2ed)" data-ref="sc29, ms19Vv_1049"><i>Kaṇḍakavimānaṃ sattamaṃ.</i></a></p>
</article>
</section>
</div>
</body>
</html>
