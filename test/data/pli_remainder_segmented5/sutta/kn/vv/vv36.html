<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv36">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pāricchattakavagga</i></a></p>
<h1><a><i>8. Mallikāvimānavatthu</i></a></h1>
</div>
<blockquote class="gatha">
<p><a data-ref="sc1, vns450, pts-vp-pli2ed53, ms19Vv_498, msdiv658"><i>“Pītavatthe pītadhaje,</i></a><br>
<a><i>pītālaṅkārabhūsite;</i></a><br>
<a><i>Pītantarāhi vaggūhi,</i></a><br>
<a><i>apiḷandhāva sobhasi.</i></a></p>
<p><a data-var="kambukāyūradhare → kā kambukeyuradhare (bj); kakambukāyuradhare (sya1ed, pts-vp-pli1); kā kambukāyuradhare (sya2ed, pts-vp-pli2)" data-ref="sc2, vns451, ms19Vv_499, msdiv659"><i>Kā kambukāyūradhare,</i></a><br>
<a><i>kañcanāveḷabhūsite;</i></a><br>
<a data-var="Hemajālakasañchanne → … pacchanne (bj, pts-vp-pli2)"><i>Hemajālakasañchanne,</i></a><br>
<a><i>nānāratanamālinī.</i></a></p>
<p><a data-var="lohitaṅgamayā → lohitaṅkamayā (bj, sya1ed, sya2ed)" data-ref="sc3, vns452, ms19Vv_500, msdiv660"><i>Sovaṇṇamayā lohitaṅgamayā ca,</i></a><br>
<a><i>Muttāmayā veḷuriyamayā ca;</i></a><br>
<a data-var="sahalohitaṅgā → saha lohitaṅkā (bj, sya2ed, pts-vp-pli2); sahalohitakā (sya1ed, pts-vp-pli1)"><i>Masāragallā sahalohitaṅgā,</i></a><br>
<a><i>Pārevatakkhīhi maṇīhi cittatā.</i></a></p>
<p><a data-ref="sc4, vns453, ms19Vv_501, msdiv661"><i>Koci koci ettha mayūrasussaro,</i></a><br>
<a><i>Haṃsassa rañño karavīkasussaro;</i></a><br>
<a><i>Tesaṃ saro suyyati vaggurūpo,</i></a><br>
<a><i>Pañcaṅgikaṃ tūriyamivappavāditaṃ.</i></a></p>
<p><a data-var="vaggu → vaggū (sya1ed, sya2ed)" data-ref="sc5, vns454, ms19Vv_502, msdiv662"><i>Ratho ca te subho vaggu,</i></a><br>
<a data-var="nānāratanacittito → nānāratanacittaṅgo (sya1ed, sya2ed)"><i>nānāratanacittito;</i></a><br>
<a><i>Nānāvaṇṇāhi dhātūhi,</i></a><br>
<a><i>suvibhattova sobhati.</i></a></p>
<p><a data-ref="sc6, vns455, ms19Vv_503, msdiv663"><i>Tasmiṃ rathe kañcanabimbavaṇṇe,</i></a><br>
<a data-var="tvaṃ → yattha (si, sya1ed, sya2ed, mr)"><i>Yā tvaṃ ṭhitā bhāsasimaṃ padesaṃ;</i></a><br>
<a><i>Devate pucchitācikkha,</i></a><br>
<a><i>Kissa kammassidaṃ phalan”ti.</i></a></p>
<p><a data-var="maṇisoṇṇacittitaṃ → … cittaṃ (sya1ed, sya2ed, pts-vp-pli1-2); … vicittaṃ (mr)" data-ref="sc7, vns456, ms19Vv_504, msdiv664"><i>“Sovaṇṇajālaṃ maṇisoṇṇacittitaṃ,</i></a><br>
<a data-var="channaṃ → sañchannaṃ (mr)"><i>Muttācitaṃ hemajālena channaṃ;</i></a><br>
<a><i>Parinibbute gotame appameyye,</i></a><br>
<a><i>Pasannacittā ahamābhiropayiṃ.</i></a></p>
<p><a data-ref="sc8, vns457, ms19Vv_505, msdiv665"><i>Tāhaṃ kammaṃ karitvāna,</i></a><br>
<a><i>kusalaṃ buddhavaṇṇitaṃ;</i></a><br>
<a><i>Apetasokā sukhitā,</i></a><br>
<a><i>sampamodāmanāmayā”ti.</i></a></p>
</blockquote>
<p class="endsutta"><a data-ref="sc9, ms19Vv_506"><i>Mallikāvimānaṃ aṭṭhamaṃ.</i></a></p>
</article>
</section>
</div>
</body>
</html>
