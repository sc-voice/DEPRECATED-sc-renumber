<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv44">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Mañjiṭṭhakavagga</i></a></p>
<h1><a><i>6. Vihāravimānavatthu</i></a></h1>
</div>
<blockquote class="gatha">
<p><a data-ref="sc1, vns518, ms19Vv_577, msdiv729"><i>“Abhikkantena vaṇṇena,</i></a><br>
<a><i>…pe…</i></a><br>
<a><i>osadhī viya tārakā.</i></a></p>
<p><a data-ref="sc2, vns519, ms19Vv_578, msdiv730"><i>Tassā te naccamānāya,</i></a><br>
<a><i>aṅgamaṅgehi sabbaso;</i></a><br>
<a><i>Dibbā saddā niccharanti,</i></a><br>
<a><i>savanīyā manoramā.</i></a></p>
<p><a data-ref="sc3, vns520, ms19Vv_579, msdiv731"><i>Tassā te naccamānāya,</i></a><br>
<a><i>aṅgamaṅgehi sabbaso;</i></a><br>
<a><i>Dibbā gandhā pavāyanti,</i></a><br>
<a><i>sucigandhā manoramā.</i></a></p>
<p><a data-ref="sc4, vns521, ms19Vv_580, msdiv732"><i>Vivattamānā kāyena,</i></a><br>
<a><i>yā veṇīsu piḷandhanā;</i></a><br>
<a><i>Tesaṃ suyyati nigghoso,</i></a><br>
<a><i>tūriye pañcaṅgike yathā.</i></a></p>
<p><a data-ref="sc5, vns522, ms19Vv_581, msdiv733"><i>Vaṭaṃsakā vātadhutā,</i></a><br>
<a><i>vātena sampakampitā;</i></a><br>
<a><i>Tesaṃ suyyati nigghoso,</i></a><br>
<a><i>tūriye pañcaṅgike yathā.</i></a></p>
<p><a data-ref="sc6, vns523, ms19Vv_582, msdiv734"><i>Yāpi te sirasmiṃ mālā,</i></a><br>
<a><i>sucigandhā manoramā;</i></a><br>
<a><i>Vāti gandho disā sabbā,</i></a><br>
<a><i>rukkho mañjūsako yathā.</i></a></p>
<p><a data-ref="sc7, vns524, ms19Vv_583, msdiv735"><i>Ghāyase taṃ sucigandhaṃ,</i></a><br>
<a><i>rūpaṃ passasi amānusaṃ;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc8, vns525, ms19Vv_584, msdiv736"><i>“Sāvatthiyaṃ mayhaṃ sakhī bhadante,</i></a><br>
<a><i>Saṃghassa kāresi mahāvihāraṃ;</i></a><br>
<a><i>Tatthappasannā ahamānumodiṃ,</i></a><br>
<a><i>Disvā agārañca piyañca metaṃ.</i></a></p>
<p><a data-ref="sc9, vns526, pts-vp-pli2ed63, ms19Vv_585, msdiv737"><i>Tāyeva me suddhanumodanāya,</i></a><br>
<a><i>Laddhaṃ vimānabbhutadassaneyyaṃ;</i></a><br>
<a><i>Samantato soḷasayojanāni,</i></a><br>
<a><i>Vehāyasaṃ gacchati iddhiyā mama.</i></a></p>
<p><a data-ref="sc10, vns527, ms19Vv_586, msdiv738"><i>Kūṭāgārā nivesā me,</i></a><br>
<a><i>vibhattā bhāgaso mitā;</i></a><br>
<a><i>Daddallamānā ābhanti,</i></a><br>
<a><i>samantā satayojanaṃ.</i></a></p>
<p><a data-ref="sc11, vns528, ms19Vv_587, msdiv739"><i>Pokkharañño ca me ettha,</i></a><br>
<a><i>puthulomanisevitā;</i></a><br>
<a data-var="Acchodakā → acchodikā (bj, pts-vp-pli2)"><i>Acchodakā vippasannā,</i></a><br>
<a><i>soṇṇavālukasanthatā.</i></a></p>
<p><a data-ref="sc12, vns529, ms19Vv_588, msdiv740"><i>Nānāpadumasañchannā,</i></a><br>
<a><i>puṇḍarīkasamotatā;</i></a><br>
<a><i>Surabhī sampavāyanti,</i></a><br>
<a><i>manuññā māluteritā.</i></a></p>
<p><a data-ref="sc13, vns530, ms19Vv_589, msdiv741"><i>Jambuyo panasā tālā,</i></a><br>
<a><i>nāḷikeravanāni ca;</i></a><br>
<a><i>Antonivesane jātā,</i></a><br>
<a><i>nānārukkhā aropimā.</i></a></p>
<p><a data-ref="sc14, vns531, ms19Vv_590, msdiv742"><i>Nānātūriyasaṅghuṭṭhaṃ,</i></a><br>
<a><i>accharāgaṇaghositaṃ;</i></a><br>
<a><i>Yopi maṃ supine passe,</i></a><br>
<a><i>sopi vitto siyā naro.</i></a></p>
<p><a data-ref="sc15, vns532, ms19Vv_591, msdiv743"><i>Etādisaṃ abbhutadassaneyyaṃ,</i></a><br>
<a><i>Vimānaṃ sabbasopabhaṃ;</i></a><br>
<a><i>Mama kammehi nibbattaṃ,</i></a><br>
<a><i>Alaṃ puññāni kātave”ti.</i></a></p>
<p><a data-ref="sc16, vns533, ms19Vv_592, msdiv744"><i>“Tāyeva te suddhanumodanāya,</i></a><br>
<a><i>Laddhaṃ vimānabbhutadassaneyyaṃ;</i></a><br>
<a><i>Yā ceva sā dānamadāsi nārī,</i></a><br>
<a data-var="uppannā → upapannā (bj, pts-vp-pli2, mr)"><i>Tassā gatiṃ brūhi kuhiṃ uppannā sā”ti.</i></a></p>
<p><a data-ref="sc17, vns534, ms19Vv_593, msdiv745"><i>“Yā sā ahu mayhaṃ sakhī bhadante,</i></a><br>
<a><i>Saṃghassa kāresi mahāvihāraṃ;</i></a><br>
<a><i>Viññātadhammā sā adāsi dānaṃ,</i></a><br>
<a data-var="Uppannā → upapannā (bj, mr)"><i>Uppannā nimmānaratīsu devesu.</i></a></p>
<p><a data-ref="sc18, vns535, ms19Vv_594, msdiv746"><i>Pajāpatī tassa sunimmitassa,</i></a><br>
<a><i>Acintiyā kammavipākā tassā;</i></a><br>
<a data-var="uppannā → upapannā (bj, pts-vp-pli2, mr)"><i>Yametaṃ pucchasi kuhiṃ uppannā sāti,</i></a><br>
<a><i>Taṃ te viyākāsiṃ anaññathā ahaṃ.</i></a></p>
<p><a data-ref="sc19, vns536, ms19Vv_595, msdiv747"><i>Tenahaññepi samādapetha,</i></a><br>
<a><i>Saṃghassa dānāni dadātha vittā;</i></a><br>
<a><i>Dhammañca suṇātha pasannamānasā,</i></a><br>
<a><i>Sudullabho laddho manussalābho.</i></a></p>
<p><a data-var="maggādhipatī adesayi → maggādhipantyadesayi (bj)" data-ref="sc20, vns537, ms19Vv_596, msdiv748"><i>Yaṃ maggaṃ maggādhipatī adesayi,</i></a><br>
<a><i>Brahmassaro kañcanasannibhattaco;</i></a><br>
<a><i>Saṃghassa dānāni dadātha vittā,</i></a><br>
<a><i>Mahapphalā yattha bhavanti dakkhiṇā.</i></a></p>
<p><a data-ref="sc21, vns538, pts-vp-pli2ed64, ms19Vv_597, msdiv749"><i>Ye puggalā aṭṭha sataṃ pasatthā,</i></a><br>
<a><i>Cattāri etāni yugāni honti;</i></a><br>
<a><i>Te dakkhiṇeyyā sugatassa sāvakā,</i></a><br>
<a><i>Etesu dinnāni mahapphalāni.</i></a></p>
<p><a data-ref="sc22, vns539, ms19Vv_598, msdiv750"><i>Cattāro ca paṭipannā,</i></a><br>
<a><i>cattāro ca phale ṭhitā;</i></a><br>
<a><i>Esa saṃgho ujubhūto,</i></a><br>
<a><i>paññāsīlasamāhito.</i></a></p>
<p><a data-ref="sc23, vns540, ms19Vv_599, msdiv751"><i>Yajamānānaṃ manussānaṃ,</i></a><br>
<a><i>puññapekkhāna pāṇinaṃ;</i></a><br>
<a><i>Karotaṃ opadhikaṃ puññaṃ,</i></a><br>
<a><i>saṃghe dinnaṃ mahapphalaṃ.</i></a></p>
<p><a data-ref="sc24, vns541, ms19Vv_600, msdiv752"><i>Eso hi saṃgho vipulo mahaggato,</i></a><br>
<a><i>Esappameyyo udadhīva sāgaro;</i></a><br>
<a><i>Etehi seṭṭhā naravīrasāvakā,</i></a><br>
<a data-var="dhammamudīrayanti → natthettha"><i>Pabhaṅkarā dhammamudīrayanti.</i></a></p>
<p><a data-ref="sc25, vns542, ms19Vv_601, msdiv753"><i>Tesaṃ sudinnaṃ suhutaṃ suyiṭṭhaṃ,</i></a><br>
<a><i>Ye saṃghamuddissa dadanti dānaṃ;</i></a><br>
<a><i>Sā dakkhiṇā saṃghagatā patiṭṭhitā,</i></a><br>
<a data-var="lokavidūna → lokavidūhi (sya2ed, mr)"><i>Mahapphalā lokavidūna vaṇṇitā.</i></a></p>
<p><a data-ref="sc26, vns543, ms19Vv_602, msdiv754"><i>Etādisaṃ yaññamanussarantā,</i></a><br>
<a><i>Ye vedajātā vicaranti loke;</i></a><br>
<a><i>Vineyya maccheramalaṃ samūlaṃ,</i></a><br>
<a><i>Aninditā saggamupenti ṭhānan”ti.</i></a></p>
</blockquote>
<p class="endsutta"><a data-ref="sc27, ms19Vv_603"><i>Vihāravimānaṃ chaṭṭhaṃ.</i></a><br>
<a><i>Bhāṇavāraṃ dutiyaṃ.</i></a></p>
</article>
</section>
</div>
</body>
</html>
