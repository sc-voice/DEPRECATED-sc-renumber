<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv48">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Mañjiṭṭhakavagga</i></a></p>
<h1><a><i>10. Ucchuvimānavatthu</i></a></h1>
</div>
<blockquote class="gatha">
<p><a data-ref="sc1, vns583, ms19Vv_646, msdiv808"><i>“Obhāsayitvā pathaviṃ sadevakaṃ,</i></a><br>
<a><i>Atirocasi candimasūriyā viya;</i></a><br>
<a><i>Siriyā ca vaṇṇena yasena tejasā,</i></a><br>
<a><i>Brahmāva deve tidase sahindake.</i></a></p>
<p><a data-ref="sc2, vns584, pts-vp-pli2ed70, ms19Vv_647, msdiv809"><i>Pucchāmi taṃ uppalamāladhārinī,</i></a><br>
<a><i>Āveḷinī kañcanasannibhattace;</i></a><br>
<a><i>Alaṅkate uttamavatthadhārinī,</i></a><br>
<a><i>Kā tvaṃ subhe devate vandase mamaṃ.</i></a></p>
<p><a data-ref="sc3, vns585, ms19Vv_648, msdiv810"><i>Kiṃ tvaṃ pure kammamakāsi attanā,</i></a><br>
<a><i>Manussabhūtā purimāya jātiyā;</i></a><br>
<a><i>Dānaṃ suciṇṇaṃ atha sīlasaññamaṃ,</i></a><br>
<a><i>Kenupapannā sugatiṃ yasassinī;</i></a><br>
<a><i>Devate pucchitācikkha,</i></a><br>
<a><i>Kissa kammassidaṃ phalan”ti.</i></a></p>
<p><a data-ref="sc4, vns586, ms19Vv_649, msdiv811"><i>“Idāni bhante imameva gāmaṃ,</i></a><br>
<a><i>Piṇḍāya amhāka gharaṃ upāgami;</i></a><br>
<a><i>Tato te ucchussa adāsi khaṇḍikaṃ,</i></a><br>
<a><i>Pasannacittā atulāya pītiyā.</i></a></p>
<p><a data-ref="sc5, vns587, ms19Vv_650, msdiv812"><i>Sassu ca pacchā anuyuñjate mamaṃ,</i></a><br>
<a><i>Kahaṃ nu ucchuṃ vadhuke avākiri;</i></a><br>
<a><i>Na chaḍḍitaṃ no pana khāditaṃ mayā,</i></a><br>
<a><i>Santassa bhikkhussa sayaṃ adāsahaṃ.</i></a></p>
<p><a data-ref="sc6, vns588, ms19Vv_651, msdiv813"><i>Tuyhaṃ nvidaṃ issariyaṃ atho mama,</i></a><br>
<a><i>Itissā sassu paribhāsate mamaṃ;</i></a><br>
<a><i>Leḍḍuṃ gahetvā pahāraṃ adāsi me,</i></a><br>
<a><i>Tato cutā kālakatāmhi devatā.</i></a></p>
<p><a data-ref="sc7, vns589, ms19Vv_652, msdiv814"><i>Tadeva kammaṃ kusalaṃ kataṃ mayā,</i></a><br>
<a><i>Sukhañca kammaṃ anubhomi attanā;</i></a><br>
<a><i>Devehi saddhiṃ paricārayāmahaṃ,</i></a><br>
<a><i>Modāmahaṃ kāmaguṇehi pañcahi.</i></a></p>
<p><a data-ref="sc8, vns590, ms19Vv_653, msdiv815"><i>Tadeva kammaṃ kusalaṃ kataṃ mayā,</i></a><br>
<a><i>Sukhañca kammaṃ anubhomi attanā;</i></a><br>
<a><i>Devindaguttā tidasehi rakkhitā,</i></a><br>
<a><i>Samappitā kāmaguṇehi pañcahi.</i></a></p>
<p><a data-ref="sc9, vns591, ms19Vv_654, msdiv816"><i>Etādisaṃ puññaphalaṃ anappakaṃ,</i></a><br>
<a><i>Mahāvipākā mama ucchudakkhiṇā;</i></a><br>
<a><i>Devehi saddhiṃ paricārayāmahaṃ,</i></a><br>
<a><i>Modāmahaṃ kāmaguṇehi pañcahi.</i></a></p>
<p><a data-ref="sc10, vns592, ms19Vv_655, msdiv817"><i>Etādisaṃ puññaphalaṃ anappakaṃ,</i></a><br>
<a><i>Mahājutikā mama ucchudakkhiṇā;</i></a><br>
<a><i>Devindaguttā tidasehi rakkhitā,</i></a><br>
<a><i>Sahassanettoriva nandane vane.</i></a></p>
<p><a data-ref="sc11, vns593, pts-vp-pli2ed71, ms19Vv_656, msdiv818"><i>Tuvañca bhante anukampakaṃ viduṃ,</i></a><br>
<a><i>Upecca vandiṃ kusalañca pucchisaṃ;</i></a><br>
<a><i>Tato te ucchussa adāsiṃ khaṇḍikaṃ,</i></a><br>
<a><i>Pasannacittā atulāya pītiyā”ti.</i></a></p>
</blockquote>
<p class="endsutta"><a data-ref="sc12, ms19Vv_657"><i>Ucchuvimānaṃ dasamaṃ.</i></a></p>
</article>
</section>
</div>
</body>
</html>
