<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv40">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Mañjiṭṭhakavagga</i></a></p>
<h1><a><i>2. Pabhassaravimānavatthu</i></a></h1>
</div>
<blockquote class="gatha">
<p><a data-ref="sc1, vns489, pts-vp-pli2ed58, ms19Vv_544, msdiv697"><i>“Pabhassaravaravaṇṇanibhe,</i></a><br>
<a data-var="Surattavatthavasane → … vatthanivāsane (bj, sya1ed, sya2ed, pts-vp-pli1-2)"><i>Surattavatthavasane;</i></a><br>
<a><i>Mahiddhike candanaruciragatte,</i></a><br>
<a><i>Kā tvaṃ subhe devate vandase mamaṃ.</i></a></p>
<p><a data-ref="sc2, vns490, ms19Vv_545, msdiv698"><i>Pallaṅko ca te mahaggho,</i></a><br>
<a><i>Nānāratanacittito ruciro;</i></a><br>
<a><i>Yattha tvaṃ nisinnā virocasi,</i></a><br>
<a><i>Devarājāriva nandane vane.</i></a></p>
<p><a data-ref="sc3, vns491, ms19Vv_546, msdiv699"><i>Kiṃ tvaṃ pure sucaritamācarī bhadde,</i></a><br>
<a><i>Kissa kammassa vipākaṃ;</i></a><br>
<a><i>Anubhosi devalokasmiṃ,</i></a><br>
<a><i>Devate pucchitācikkha;</i></a><br>
<a><i>Kissa kammassidaṃ phalan”ti.</i></a></p>
<p><a data-ref="sc4, vns492, ms19Vv_547, msdiv700"><i>“Piṇḍāya te carantassa,</i></a><br>
<a><i>Mālaṃ phāṇitañca adadaṃ bhante;</i></a><br>
<a><i>Tassa kammassidaṃ vipākaṃ,</i></a><br>
<a><i>Anubhomi devalokasmiṃ.</i></a></p>
<p><a data-ref="sc5, vns493, ms19Vv_548, msdiv701"><i>Hoti ca me anutāpo,</i></a><br>
<a data-var="Aparaddhaṃ → aparādhaṃ (sya1ed, sya2ed) | dukkhitañca → dukkatañca (bj, pts-vp-pli2)"><i>Aparaddhaṃ dukkhitañca me bhante;</i></a><br>
<a><i>Sāhaṃ dhammaṃ nāssosiṃ,</i></a><br>
<a><i>Sudesitaṃ dhammarājena.</i></a></p>
<p><a data-ref="sc6, vns494, ms19Vv_549, msdiv702"><i>Taṃ taṃ vadāmi bhaddante,</i></a><br>
<a><i>‘Yassa me anukampiyo koci;</i></a><br>
<a><i>Dhammesu taṃ samādapetha’,</i></a><br>
<a><i>Sudesitaṃ dhammarājena.</i></a></p>
<p><a data-ref="sc7, vns495, ms19Vv_550, msdiv703"><i>Yesaṃ atthi saddhā buddhe,</i></a><br>
<a><i>dhamme ca saṃgharatane;</i></a><br>
<a><i>Te maṃ ativirocanti,</i></a><br>
<a><i>āyunā yasasā siriyā.</i></a></p>
<p><a data-ref="sc8, vns496, ms19Vv_551, msdiv704"><i>Patāpena vaṇṇena uttaritarā,</i></a><br>
<a><i>Aññe mahiddhikatarā mayā devā”ti.</i></a></p>
</blockquote>
<p class="endsutta"><a data-ref="sc9, ms19Vv_552"><i>Pabhassaravimānaṃ dutiyaṃ.</i></a></p>
</article>
</section>
</div>
</body>
</html>
