<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv80">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Sunikkhittavagga</i></a></p>
<h1><a><i>6. Gopālavimānavatthu</i></a></h1>
</div>
<blockquote class="gatha">
<p><a data-ref="sc1, vns900, ms19Vv_1008, msdiv1159"><i>“Disvāna devaṃ paṭipucchi bhikkhu,</i></a><br>
<a><i>Ucce vimānamhi ciraṭṭhitike;</i></a><br>
<a data-var="Āmuttahatthābharaṇaṃ yasassiṃ → āmuttahatthābharaṇo yasassī (sya1ed, sya2ed, pts-vp-pli1-2, mr)"><i>Āmuttahatthābharaṇaṃ yasassiṃ,</i></a><br>
<a><i>Dibbe vimānamhi yathāpi candimā.</i></a></p>
<p><a data-var="malyadharo → mālabhārī (bj); māladharī (pts-vp-pli-a, mr)" data-ref="sc2, vns901, pts-vp-pli2ed117, ms19Vv_1009, msdiv1160"><i>Alaṅkato malyadharo suvattho,</i></a><br>
<a><i>Sukuṇḍalī kappitakesamassu;</i></a><br>
<a><i>Āmuttahatthābharaṇo yasassī,</i></a><br>
<a data-var="candimā → ayaṃ gāthā sya1ed, sya2ed potthakesu"><i>Dibbe vimānamhi yathāpi candimā.</i></a></p>
<p><a data-ref="sc3, vns902, ms19Vv_1010, msdiv1161"><i>Dibbā ca vīṇā pavadanti vagguṃ,</i></a><br>
<a><i>Aṭṭhaṭṭhakā sikkhitā sādhurūpā;</i></a><br>
<a><i>Dibbā ca kaññā tidasacarā uḷārā,</i></a><br>
<a><i>Naccanti gāyanti pamodayanti.</i></a></p>
<p><a data-ref="sc4, vns903, ms19Vv_1011, msdiv1162"><i>Deviddhipattosi mahānubhāvo,</i></a><br>
<a><i>Manussabhūto kimakāsi puññaṃ;</i></a><br>
<a><i>Kenāsi evaṃ jalitānubhāvo,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc5, vns904, ms19Vv_1012, msdiv1163"><i>So devaputto attamano,</i></a><br>
<a><i>…pe…</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc6, vns905, ms19Vv_1013, msdiv1164"><i>“Ahaṃ manussesu manussabhūto,</i></a><br>
<a><i>Saṅgamma rakkhissaṃ paresaṃ dhenuyo;</i></a><br>
<a><i>Tato ca āgā samaṇo mamantike,</i></a><br>
<a><i>Gāvo ca māse agamaṃsu khādituṃ.</i></a></p>
<p><a data-ref="sc7, vns906, ms19Vv_1014, msdiv1165"><i>Dvayajja kiccaṃ ubhayañca kāriyaṃ,</i></a><br>
<a data-var="Iccevahaṃ → iccevaṃ (mr)"><i>Iccevahaṃ bhante tadā vicintayiṃ;</i></a><br>
<a><i>Tato ca saññaṃ paṭiladdha yoniso,</i></a><br>
<a><i>Dadāmi bhanteti khipiṃ anantakaṃ.</i></a></p>
<p><a data-ref="sc8, vns907, ms19Vv_1015, msdiv1166"><i>So māsakhettaṃ turito avāsariṃ,</i></a><br>
<a><i>Purā ayaṃ bhañjati yassidaṃ dhanaṃ;</i></a><br>
<a><i>Tato ca kaṇho urago mahāviso,</i></a><br>
<a><i>Aḍaṃsi pāde turitassa me sato.</i></a></p>
<p><a data-ref="sc9, vns908, ms19Vv_1016, msdiv1167"><i>Svāhaṃ aṭṭomhi dukkhena pīḷito,</i></a><br>
<a data-var="muñcitvānantakaṃ → muñcitvā nantakaṃ (bj); muñcitvā anantakaṃ (sya1ed, sya2ed)"><i>Bhikkhu ca taṃ sāmaṃ muñcitvānantakaṃ;</i></a><br>
<a data-var="mamānukampayā → mamānukampāya (sya1ed, sya2ed); mamānukampiyā (pts-vp-pli-a, mr)"><i>Ahāsi kummāsaṃ mamānukampayā,</i></a><br>
<a><i>Tato cuto kālakatomhi devatā.</i></a></p>
<p><a data-ref="sc10, vns909, ms19Vv_1017, msdiv1168"><i>Tadeva kammaṃ kusalaṃ kataṃ mayā,</i></a><br>
<a><i>Sukhañca kammaṃ anubhomi attanā;</i></a><br>
<a><i>Tayā hi bhante anukampito bhusaṃ,</i></a><br>
<a><i>Kataññutāya abhivādayāmi taṃ.</i></a></p>
<p><a data-ref="sc11, vns910, ms19Vv_1018, msdiv1169"><i>Sadevake loke samārake ca,</i></a><br>
<a><i>Añño muni natthi tayānukampako;</i></a><br>
<a><i>Tayā hi bhante anukampito bhusaṃ,</i></a><br>
<a><i>Kataññutāya abhivādayāmi taṃ.</i></a></p>
<p><a data-ref="sc12, vns911, pts-vp-pli2ed118, ms19Vv_1019, msdiv1170"><i>Imasmiṃ loke parasmiṃ vā pana,</i></a><br>
<a><i>Añño munī natthi tayānukampako;</i></a><br>
<a><i>Tayā hi bhante anukampito bhusaṃ,</i></a><br>
<a><i>Kataññutāya abhivādayāmi tan”ti.</i></a></p>
</blockquote>
<p class="endsutta"><a data-ref="sc13, ms19Vv_1020"><i>Gopālavimānaṃ chaṭṭhaṃ.</i></a></p>
</article>
</section>
</div>
</body>
</html>
