<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv15">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>15. Uttarāvimānavatthu</i></a></h1>
</div>
<blockquote class="gatha">
<p><a data-ref="sc1, vns124, ms19Vv_139, msdiv124"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc2, vns125, ms19Vv_140, msdiv125"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc3, vns126, ms19Vv_141, msdiv126"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns127, pts-vp-pli2ed16, ms19Vv_142, msdiv127"><i>Sā devatā attamanā,</i></a><br>
<a><i>moggallānena pucchitā;</i></a><br>
<a><i>Pañhaṃ puṭṭhā viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-var="maccheramatho → macchariyamāno (sya1ed, sya2ed); macchariyamatho ca (mr)" data-ref="sc5, vns128, ms19Vv_143, msdiv128"><i>“Issā ca maccheramatho paḷāso,</i></a><br>
<a><i>Nāhosi mayhaṃ gharamāvasantiyā;</i></a><br>
<a><i>Akkodhanā bhattu vasānuvattinī,</i></a><br>
<a><i>Uposathe niccahamappamattā.</i></a></p>
<p><a data-ref="sc6, vns129, ms19Vv_144, msdiv129"><i>Cātuddasiṃ pañcadasiṃ,</i></a><br>
<a data-var="ca → yāva (bj-a, Ma-aka)"><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāgataṃ.</i></a></p>
<p><a data-ref="sc7, vns130, ms19Vv_145, msdiv130"><i>Uposathaṃ upavasissaṃ,</i></a><br>
<a><i>sadā sīlesu saṃvutā;</i></a><br>
<a><i>Saññamā saṃvibhāgā ca,</i></a><br>
<a data-var="āvasāmahaṃ → āvasāmimaṃ (si, mr)"><i>vimānaṃ āvasāmahaṃ.</i></a></p>
<p><a data-ref="sc8, vns131, ms19Vv_146, msdiv131"><i>Pāṇātipātā viratā,</i></a><br>
<a><i>musāvādā ca saññatā;</i></a><br>
<a><i>Theyyā ca aticārā ca,</i></a><br>
<a data-var="ārakā → āratā (?)"><i>majjapānā ca ārakā.</i></a></p>
<p><a data-ref="sc9, vns132, ms19Vv_147, msdiv132"><i>Pañcasikkhāpade ratā,</i></a><br>
<a><i>ariyasaccāna kovidā;</i></a><br>
<a><i>Upāsikā cakkhumato,</i></a><br>
<a><i>gotamassa yasassino.</i></a></p>
<p><a data-ref="sc10, vns133, ms19Vv_148, msdiv133"><i>Sāhaṃ sakena sīlena,</i></a><br>
<a><i>yasasā ca yasassinī;</i></a><br>
<a><i>Anubhomi sakaṃ puññaṃ,</i></a><br>
<a><i>sukhitā camhināmayā.</i></a></p>
<p><a data-ref="sc11, vns134, ms19Vv_149, msdiv134"><i>Tena metādiso vaṇṇo,</i></a><br>
<a><i>tena me idha mijjhati;</i></a><br>
<a><i>Uppajjanti ca me bhogā,</i></a><br>
<a><i>ye keci manaso piyā.</i></a></p>
<p><a data-ref="sc12, vns135, ms19Vv_150, msdiv135"><i>Akkhāmi te bhikkhu mahānubhāva,</i></a><br>
<a><i>Manussabhūtā yamahaṃ akāsiṃ;</i></a><br>
<a><i>Tenamhi evaṃ jalitānubhāvā,</i></a><br>
<a><i>Vaṇṇo ca me sabbadisā pabhāsatīti.</i></a></p>
</blockquote>
<p><a data-var="byākareyya → byākareyyāti (?)" data-ref="sc13, ms19Vv_151, msdiv136"><i>Mama ca, bhante, vacanena bhagavato pāde sirasā vandeyyāsi—</i></a> <a><i>‘uttarā nāma, bhante, upāsikā bhagavato pāde sirasā vandatī’ti.</i></a> <a><i>Anacchariyaṃ kho panetaṃ, bhante, yaṃ maṃ bhagavā aññatarasmiṃ sāmaññaphale byākareyya, taṃ bhagavā sakadāgāmiphale byākāsī”ti.</i></a></p>
<p class="endsutta"><a data-ref="sc14, ms19Vv_152"><i>Uttarāvimānaṃ pannarasamaṃ.</i></a></p>
</article>
</section>
</div>
</body>
</html>
