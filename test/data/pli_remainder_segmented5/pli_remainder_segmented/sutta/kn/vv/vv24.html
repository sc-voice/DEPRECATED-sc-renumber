<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv24">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Cittalatāvagga</i></a></p>
<h1><a><i>7. Uposathāvimānavatthu</i></a></h1>
</div>
<blockquote class="gatha">
<p><a data-ref="sc1, vns226, pts-vp-pli2ed29, ms19Vv_255, msdiv229"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc2, vns227, ms19Vv_256, msdiv230-231"><i>Kena tetādiso vaṇṇo,</i></a><br>
<a><i>…pe…</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc3, vns228, ms19Vv_257, msdiv232"><i>Sā devatā attamanā,</i></a><br>
<a><i>…pe…</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc4, vns229, ms19Vv_258, msdiv233"><i>“Uposathāti maṃ aññaṃsu,</i></a><br>
<a><i>sāketāyaṃ upāsikā;</i></a><br>
<a><i>Saddhā sīlena sampannā,</i></a><br>
<a><i>saṃvibhāgaratā sadā.</i></a></p>
<p><a data-ref="sc5, vns230, ms19Vv_259, msdiv234"><i>Acchādanañca bhattañca,</i></a><br>
<a><i>senāsanaṃ padīpiyaṃ;</i></a><br>
<a><i>Adāsiṃ ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc6, vns231, ms19Vv_260, msdiv235"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāgataṃ.</i></a></p>
<p><a data-ref="sc7, vns232, ms19Vv_261, msdiv236"><i>Uposathaṃ upavasissaṃ,</i></a><br>
<a><i>sadā sīlesu saṃvutā;</i></a><br>
<a><i>Saññamā saṃvibhāgā ca,</i></a><br>
<a><i>vimānaṃ āvasāmahaṃ.</i></a></p>
<p><a data-ref="sc8, vns233, ms19Vv_262, msdiv237"><i>Pāṇātipātā viratā,</i></a><br>
<a><i>musāvādā ca saññatā;</i></a><br>
<a><i>Theyyā ca aticārā ca,</i></a><br>
<a><i>majjapānā ca ārakā.</i></a></p>
<p><a data-ref="sc9, vns234, ms19Vv_263, msdiv238"><i>Pañcasikkhāpade ratā,</i></a><br>
<a><i>ariyasaccāna kovidā;</i></a><br>
<a><i>Upāsikā cakkhumato,</i></a><br>
<a><i>gotamassa yasassino.</i></a></p>
<p><a data-ref="sc10, vns235, ms19Vv_264, msdiv239-240"><i>Tena metādiso vaṇṇo,</i></a><br>
<a><i>…pe…</i></a><br>
<a><i>Vaṇṇo ca me sabbadisā pabhāsatī”ti.</i></a></p>
<p><a data-ref="sc11, vns236, ms19Vv_265, msdiv241"><i>“Abhikkhaṇaṃ nandanaṃ sutvā,</i></a><br>
<a data-var="udapajjatha → upapajjatha (si, sya1ed, sya2ed, pts-vp-pli1-2)"><i>Chando me udapajjatha;</i></a><br>
<a><i>Tattha cittaṃ paṇidhāya,</i></a><br>
<a><i>Upapannāmhi nandanaṃ.</i></a></p>
<p><a data-ref="sc12, vns237, pts-vp-pli2ed30, ms19Vv_266, msdiv242"><i>Nākāsiṃ satthu vacanaṃ,</i></a><br>
<a><i>buddhassādiccabandhuno;</i></a><br>
<a><i>Hīne cittaṃ paṇidhāya,</i></a><br>
<a><i>sāmhi pacchānutāpinī”ti.</i></a></p>
<p><a data-ref="sc13, vns238, ms19Vv_267, msdiv243"><i>“Kīva ciraṃ vimānamhi,</i></a><br>
<a data-var="vacchasuposathe → vassasuposathe (bj, sya1ed, sya2ed, pts-vp-pli1-2)"><i>idha vacchasuposathe;</i></a><br>
<a><i>Devate pucchitācikkha,</i></a><br>
<a><i>yadi jānāsi āyuno”ti.</i></a></p>
<p><a data-var="Saṭṭhi vassasahassāni → saṭṭhi satasahassāni (?)" data-ref="sc14, vns239, ms19Vv_268, msdiv244"><i>“Saṭṭhi vassasahassāni,</i></a><br>
<a><i>tisso ca vassakoṭiyo;</i></a><br>
<a><i>Idha ṭhatvā mahāmuni,</i></a><br>
<a><i>ito cutā gamissāmi;</i></a><br>
<a><i>Manussānaṃ sahabyatan”ti.</i></a></p>
<p><a data-ref="sc15, vns240, ms19Vv_269, msdiv245"><i>“Mā tvaṃ uposathe bhāyi,</i></a><br>
<a><i>sambuddhenāsi byākatā;</i></a><br>
<a><i>Sotāpannā visesayi,</i></a><br>
<a><i>pahīnā tava duggatī”ti.</i></a></p>
</blockquote>
<p class="endsutta"><a data-var="Uposathāvimānaṃ → uposathavimānaṃ (sya1ed, sya2ed)" data-ref="sc16, ms19Vv_270"><i>Uposathāvimānaṃ sattamaṃ.</i></a></p>
</article>
</section>
</div>
</body>
</html>
