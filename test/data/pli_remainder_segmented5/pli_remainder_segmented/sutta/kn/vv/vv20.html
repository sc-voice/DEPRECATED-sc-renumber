<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv20">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Cittalatāvagga</i></a></p>
<h1><a><i>3. Ācāmadāyikāvimānavatthu</i></a></h1>
</div>
<blockquote class="gatha">
<p><a data-ref="sc1, vns183, ms19Vv_208, msdiv185"><i>“Piṇḍāya te carantassa,</i></a><br>
<a><i>tuṇhībhūtassa tiṭṭhato;</i></a><br>
<a><i>Daliddā kapaṇā nārī,</i></a><br>
<a data-var="apassitā → avassitā (bj, sya1ed, sya2ed, pts-vp-pli1-2)"><i>parāgāraṃ apassitā.</i></a></p>
<p><a data-ref="sc2, vns184, ms19Vv_209, msdiv186"><i>Yā te adāsi ācāmaṃ,</i></a><br>
<a><i>pasannā sehi pāṇibhi;</i></a><br>
<a><i>Sā hitvā mānusaṃ dehaṃ,</i></a><br>
<a><i>kaṃ nu sā disataṃ gatā”ti.</i></a></p>
<p><a data-ref="sc3, vns185, ms19Vv_210, msdiv187"><i>“Piṇḍāya me carantassa,</i></a><br>
<a><i>tuṇhībhūtassa tiṭṭhato;</i></a><br>
<a><i>Daliddā kapaṇā nārī,</i></a><br>
<a><i>parāgāraṃ apassitā.</i></a></p>
<p><a data-ref="sc4, vns186, ms19Vv_211, msdiv188"><i>Yā me adāsi ācāmaṃ,</i></a><br>
<a><i>pasannā sehi pāṇibhi;</i></a><br>
<a><i>Sā hitvā mānusaṃ dehaṃ,</i></a><br>
<a><i>vippamuttā ito cutā.</i></a></p>
<p><a data-ref="sc5, vns187, ms19Vv_212, msdiv189"><i>Nimmānaratino nāma,</i></a><br>
<a><i>santi devā mahiddhikā;</i></a><br>
<a><i>Tattha sā sukhitā nārī,</i></a><br>
<a><i>modatācāmadāyikā”ti.</i></a></p>
<p><a data-ref="sc6, vns188, ms19Vv_213, msdiv190"><i>“Aho dānaṃ varākiyā,</i></a><br>
<a><i>kassape suppatiṭṭhitaṃ;</i></a><br>
<a><i>Parābhatena dānena,</i></a><br>
<a><i>ijjhittha vata dakkhiṇā.</i></a></p>
<p><a data-ref="sc7, vns189, ms19Vv_214, msdiv191"><i>Yā mahesittaṃ kāreyya,</i></a><br>
<a><i>cakkavattissa rājino;</i></a><br>
<a><i>Nārī sabbaṅgakalyāṇī,</i></a><br>
<a><i>bhattu cānomadassikā;</i></a><br>
<a><i>Etassācāmadānassa,</i></a><br>
<a><i>kalaṃ nāgghati soḷasiṃ.</i></a></p>
<p><a data-ref="sc8, vns190, ms19Vv_215, msdiv192"><i>Sataṃ nikkhā sataṃ assā,</i></a><br>
<a><i>sataṃ assatarīrathā;</i></a><br>
<a><i>Sataṃ kaññāsahassāni,</i></a><br>
<a><i>āmuttamaṇikuṇḍalā;</i></a><br>
<a><i>Etassācāmadānassa,</i></a><br>
<a><i>kalaṃ nāgghanti soḷasiṃ.</i></a></p>
<p><a data-ref="sc9, vns191, ms19Vv_216, msdiv193"><i>Sataṃ hemavatā nāgā,</i></a><br>
<a><i>īsādantā urūḷhavā;</i></a><br>
<a><i>Suvaṇṇakacchā mātaṅgā,</i></a><br>
<a data-var="hemakappanavāsasā → hemakappanivāsasā (sya1ed, sya2ed, mr)"><i>hemakappanavāsasā;</i></a><br>
<a><i>Etassācāmadānassa,</i></a><br>
<a><i>kalaṃ nāgghati soḷasiṃ.</i></a></p>
<p><a data-ref="sc10, vns192, pts-vp-pli2ed25, ms19Vv_217, msdiv194"><i>Catunnamapi dīpānaṃ,</i></a><br>
<a><i>issaraṃ yodha kāraye;</i></a><br>
<a><i>Etassācāmadānassa,</i></a><br>
<a><i>kalaṃ nāgghati soḷasin”ti.</i></a></p>
</blockquote>
<p class="endsutta"><a data-ref="sc11, ms19Vv_218"><i>Ācāmadāyikāvimānaṃ tatiyaṃ.</i></a></p>
</article>
</section>
</div>
</body>
</html>
