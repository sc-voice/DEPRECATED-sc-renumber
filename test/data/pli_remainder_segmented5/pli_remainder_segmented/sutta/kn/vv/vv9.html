<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv9">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>9. Dīpavimānavatthu</i></a></h1>
</div>
<blockquote class="gatha">
<p><a data-ref="sc1, vns75, pts-vp-pli2ed10, ms19Vv_84, msdiv75"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc2, vns76, ms19Vv_85, msdiv76"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc3, vns77, ms19Vv_86, msdiv77"><i>Kena tvaṃ vimalobhāsā,</i></a><br>
<a data-var="devatā → devate (bahūsu)"><i>atirocasi devatā;</i></a><br>
<a><i>Kena te sabbagattehi,</i></a><br>
<a><i>sabbā obhāsate disā.</i></a></p>
<p><a data-ref="sc4, vns78, ms19Vv_87, msdiv78"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc5, vns79, ms19Vv_88, msdiv79"><i>Sā devatā attamanā,</i></a><br>
<a><i>moggallānena pucchitā;</i></a><br>
<a><i>Pañhaṃ puṭṭhā viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc6, vns80, ms19Vv_89, msdiv80"><i>“Ahaṃ manussesu manussabhūtā,</i></a><br>
<a><i>Purimāya jātiyā manussaloke;</i></a><br>
<a><i>Tamandhakāramhi timīsikāyaṃ,</i></a><br>
<a data-var="adāsi dīpaṃ → adaṃ padīpaṃ (bj, sya1ed, sya2ed, pts-vp-pli1-2)"><i>Padīpakālamhi adāsi dīpaṃ.</i></a></p>
<p><a data-ref="sc7, vns81, ms19Vv_90, msdiv81"><i>Yo andhakāramhi timīsikāyaṃ,</i></a><br>
<a><i>Padīpakālamhi dadāti dīpaṃ;</i></a><br>
<a><i>Upapajjati jotirasaṃ vimānaṃ,</i></a><br>
<a><i>Pahūtamalyaṃ bahupuṇḍarīkaṃ.</i></a></p>
<p><a data-ref="sc8, vns82, ms19Vv_91, msdiv82"><i>Tena metādiso vaṇṇo,</i></a><br>
<a><i>tena me idha mijjhati;</i></a><br>
<a><i>Uppajjanti ca me bhogā,</i></a><br>
<a><i>ye keci manaso piyā.</i></a></p>
<p><a data-ref="sc9, vns83, ms19Vv_92, msdiv83"><i>Tenāhaṃ vimalobhāsā,</i></a><br>
<a><i>atirocāmi devatā;</i></a><br>
<a><i>Tena me sabbagattehi,</i></a><br>
<a><i>sabbā obhāsate disā.</i></a></p>
<p><a data-ref="sc10, vns84, pts-vp-pli2ed11, ms19Vv_93, msdiv84"><i>Akkhāmi te bhikkhu mahānubhāva,</i></a><br>
<a><i>Manussabhūtā yamakāsi puññaṃ;</i></a><br>
<a><i>Tenamhi evaṃ jalitānubhāvā,</i></a><br>
<a><i>Vaṇṇo ca me sabbadisā pabhāsatī”ti.</i></a></p>
</blockquote>
<p class="endsutta"><a data-var="Dīpavimānaṃ → padīpavimānaṃ (sya1ed, sya2ed)" data-ref="sc11, ms19Vv_94"><i>Dīpavimānaṃ navamaṃ.</i></a></p>
</article>
</section>
</div>
</body>
</html>
