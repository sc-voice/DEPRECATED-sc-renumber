<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv5">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>5. Kuñjaravimānavatthu</i></a></h1>
</div>
<blockquote class="gatha">
<p><a data-ref="sc1, vns31, pts-vp-pli2ed5, ms19Vv_36, msdiv31"><i>“Kuñjaro te varāroho,</i></a><br>
<a><i>Nānāratanakappano;</i></a><br>
<a><i>Ruciro thāmavā javasampanno,</i></a><br>
<a><i>Ākāsamhi samīhati.</i></a></p>
<p><a data-var="padmapattakkhi → paduma … (bj, sya1ed, sya2ed)" data-ref="sc2, vns32, ms19Vv_37, msdiv32"><i>Padumi padmapattakkhi,</i></a><br>
<a><i>padmuppalajutindharo;</i></a><br>
<a><i>Padmacuṇṇābhikiṇṇaṅgo,</i></a><br>
<a data-var="soṇṇapokkharamāladhā → … mālavā (bj, sya1ed, sya2ed)"><i>soṇṇapokkharamāladhā.</i></a></p>
<p><a data-ref="sc3, vns33, ms19Vv_38, msdiv33"><i>Padumānusaṭaṃ maggaṃ,</i></a><br>
<a><i>padmapattavibhūsitaṃ;</i></a><br>
<a><i>Ṭhitaṃ vaggu manugghātī,</i></a><br>
<a><i>mitaṃ gacchati vāraṇo.</i></a></p>
<p><a data-ref="sc4, vns34, ms19Vv_39, msdiv34"><i>Tassa pakkamamānassa,</i></a><br>
<a><i>soṇṇakaṃsā ratissarā;</i></a><br>
<a><i>Tesaṃ suyyati nigghoso,</i></a><br>
<a data-var="tūriye → turiye (bj, sya1ed, sya2ed, pts-vp-pli1-2)"><i>tūriye pañcaṅgike yathā.</i></a></p>
<p><a data-ref="sc5, vns35, ms19Vv_40, msdiv35"><i>Tassa nāgassa khandhamhi,</i></a><br>
<a><i>sucivatthā alaṅkatā;</i></a><br>
<a><i>Mahantaṃ accharāsaṅghaṃ,</i></a><br>
<a><i>vaṇṇena atirocasi.</i></a></p>
<p><a data-ref="sc6, vns36, ms19Vv_41, msdiv36"><i>Dānassa te idaṃ phalaṃ,</i></a><br>
<a><i>atho sīlassa vā pana;</i></a><br>
<a><i>Atho añjalikammassa,</i></a><br>
<a><i>taṃ me akkhāhi pucchitā”ti.</i></a></p>
<p><a data-ref="sc7, vns37, ms19Vv_42, msdiv37"><i>Sā devatā attamanā,</i></a><br>
<a><i>moggallānena pucchitā;</i></a><br>
<a><i>Pañhaṃ puṭṭhā viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc8, vns38, ms19Vv_43, msdiv38"><i>“Disvāna guṇasampannaṃ,</i></a><br>
<a><i>jhāyiṃ jhānarataṃ sataṃ;</i></a><br>
<a><i>Adāsiṃ pupphābhikiṇṇaṃ,</i></a><br>
<a><i>āsanaṃ dussasanthataṃ.</i></a></p>
<p><a data-ref="sc9, vns39, ms19Vv_44, msdiv39"><i>Upaḍḍhaṃ padmamālāhaṃ,</i></a><br>
<a><i>āsanassa samantato;</i></a><br>
<a><i>Abbhokirissaṃ pattehi,</i></a><br>
<a><i>pasannā sehi pāṇibhi.</i></a></p>
<p><a data-var="kammakusalassa → kammassa kusalassa (bj, pts-vp-pli1-2)" data-ref="sc10, vns40, ms19Vv_45, msdiv40"><i>Tassa kammakusalassa,</i></a><br>
<a><i>idaṃ me īdisaṃ phalaṃ;</i></a><br>
<a><i>Sakkāro garukāro ca,</i></a><br>
<a><i>devānaṃ apacitā ahaṃ.</i></a></p>
<p><a data-ref="sc11, vns41, ms19Vv_46, msdiv41"><i>Yo ve sammāvimuttānaṃ,</i></a><br>
<a><i>santānaṃ brahmacārinaṃ;</i></a><br>
<a><i>Pasanno āsanaṃ dajjā,</i></a><br>
<a><i>evaṃ nande yathā ahaṃ.</i></a></p>
<p><a data-var="attakāmena → atthakāmena (bj, mr)" data-ref="sc12, vns42, ms19Vv_47, msdiv42"><i>Tasmā hi attakāmena,</i></a><br>
<a><i>mahattamabhikaṅkhatā;</i></a><br>
<a><i>Āsanaṃ dātabbaṃ hoti,</i></a><br>
<a><i>sarīrantimadhārinan”ti.</i></a></p>
</blockquote>
<p class="endsutta"><a data-ref="sc13, ms19Vv_48"><i>Kuñjaravimānaṃ pañcamaṃ.</i></a></p>
</article>
</section>
</div>
</body>
</html>
