<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv83">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Sunikkhittavagga</i></a></p>
<h1><a><i>9. Maṭṭhakuṇḍalīvimānavatthu</i></a></h1>
</div>
<blockquote class="gatha">
<p><a data-var="maṭṭhakuṇḍalī → maṭṭakuṇḍalī (bj, pts-vp-pli1-2)" data-ref="sc1, vns948, pts-vp-pli2ed123, ms19Vv_1059, msdiv1207"><i>“Alaṅkato maṭṭhakuṇḍalī,</i></a><br>
<a><i>Māladhārī haricandanussado;</i></a><br>
<a><i>Bāhā paggayha kandasi,</i></a><br>
<a><i>Vanamajjhe kiṃ dukkhito tuvan”ti.</i></a></p>
<p><a data-ref="sc2, vns949, ms19Vv_1060, msdiv1208"><i>“Sovaṇṇamayo pabhassaro,</i></a><br>
<a><i>Uppanno rathapañjaro mama;</i></a><br>
<a><i>Tassa cakkayugaṃ na vindāmi,</i></a><br>
<a data-var="jahāmi → jahissaṃ (bj, pts-vp-pli2); jahissāmi (sya1ed, sya2ed, pts-vp-pli1)"><i>Tena dukkhena jahāmi jīvitan”ti.</i></a></p>
<p><a data-ref="sc3, vns950, ms19Vv_1061, msdiv1209"><i>“Sovaṇṇamayaṃ maṇimayaṃ,</i></a><br>
<a data-var="Lohitakamayaṃ → lohitaṅkamayaṃ (bj, pts-vp-pli1-2); lohitaṅgamayaṃ (sya1ed, sya2ed); lohamayaṃ (katthaci)"><i>Lohitakamayaṃ atha rūpiyamayaṃ;</i></a><br>
<a data-var="Ācikkha → ācikkhatha (mr)"><i>Ācikkha me bhaddamāṇava,</i></a><br>
<a><i>Cakkayugaṃ paṭipādayāmi te”ti.</i></a></p>
<p><a data-ref="sc4, vns951, ms19Vv_1062, msdiv1210"><i>So māṇavo tassa pāvadi,</i></a><br>
<a data-var="dissare → bhātaro (^ja449#4 [Maṭṭhakuṇḍalījātaka])"><i>“Candasūriyā ubhayettha dissare;</i></a><br>
<a><i>Sovaṇṇamayo ratho mama,</i></a><br>
<a><i>Tena cakkayugena sobhatī”ti.</i></a></p>
<p><a data-ref="sc5, vns952, ms19Vv_1063, msdiv1211"><i>“Bālo kho tvaṃ asi māṇava,</i></a><br>
<a><i>Yo tvaṃ patthayase apatthiyaṃ;</i></a><br>
<a><i>Maññāmi tuvaṃ marissasi,</i></a><br>
<a><i>Na hi tvaṃ lacchasi candasūriye”ti.</i></a></p>
<p><a data-ref="sc6, vns953, ms19Vv_1064, msdiv1212"><i>“Gamanāgamanampi dissati,</i></a><br>
<a><i>Vaṇṇadhātu ubhayattha vīthiyā;</i></a><br>
<a data-var="Peto → peto pana (bj, sya1ed, sya2ed, pts-vp-pli1-2)"><i>Peto kālakato na dissati,</i></a><br>
<a data-var="nidha → ko nukho (^ja449#6 [Maṭṭhakuṇḍalījātaka])"><i>Ko nidha kandataṃ bālyataro”ti.</i></a></p>
<p><a data-ref="sc7, vns954, ms19Vv_1065, msdiv1213"><i>“Saccaṃ kho vadesi māṇava,</i></a><br>
<a><i>Ahameva kandataṃ bālyataro;</i></a><br>
<a><i>Candaṃ viya dārako rudaṃ,</i></a><br>
<a><i>Petaṃ kālakatābhipatthayinti.</i></a></p>
<p><a data-ref="sc8, vns955, ms19Vv_1066, msdiv1214"><i>Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-var="Abbahī → abbūḷhaṃ (sya1ed, sya2ed, pts-vp-pli1, mr)" data-ref="sc9, vns956, ms19Vv_1067, msdiv1215"><i>Abbahī vata me sallaṃ,</i></a><br>
<a data-var="sokaṃ hadayanissitaṃ → yamāsi hadayassitaṃ (^ja449#9 [Maṭṭhakuṇḍalījātaka])"><i>sokaṃ hadayanissitaṃ;</i></a><br>
<a><i>Yo me sokaparetassa,</i></a><br>
<a><i>puttasokaṃ apānudi.</i></a></p>
<p><a data-ref="sc10, vns957, pts-vp-pli2ed124, ms19Vv_1068, msdiv1216"><i>Svāhaṃ abbūḷhasallosmi,</i></a><br>
<a><i>sītibhūtosmi nibbuto;</i></a><br>
<a><i>Na socāmi na rodāmi,</i></a><br>
<a><i>tava sutvāna māṇavā”ti.</i></a></p>
<p><a data-ref="sc11, vns958, ms19Vv_1069, msdiv1217"><i>“Devatā nusi gandhabbo,</i></a><br>
<a data-var="adu → ādu (bj, pts-vp-pli1-2); ādū (sya1ed, sya2ed)"><i>adu sakko purindado;</i></a><br>
<a><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayan”ti.</i></a></p>
<p><a data-var="Yañca → yaṃ (mr)" data-ref="sc12, vns959, ms19Vv_1070, msdiv1218"><i>“Yañca kandasi yañca rodasi,</i></a><br>
<a><i>Puttaṃ āḷāhane sayaṃ dahitvā;</i></a><br>
<a><i>Svāhaṃ kusalaṃ karitvā kammaṃ,</i></a><br>
<a data-var="gato”ti → pattoti (bj, sya1ed, sya2ed, pts-vp-pli1-2)"><i>Tidasānaṃ sahabyataṃ gato”ti.</i></a></p>
<p><a data-ref="sc13, vns960, ms19Vv_1071, msdiv1219"><i>“Appaṃ vā bahuṃ vā nāddasāma,</i></a><br>
<a><i>Dānaṃ dadantassa sake agāre;</i></a><br>
<a data-var="Uposathakammaṃ vā → uposathakammañca (mr)"><i>Uposathakammaṃ vā tādisaṃ,</i></a><br>
<a><i>Kena kammena gatosi devalokan”ti.</i></a></p>
<p><a data-ref="sc14, vns961, ms19Vv_1072, msdiv1220"><i>“Ābādhikohaṃ dukkhito gilāno,</i></a><br>
<a><i>Āturarūpomhi sake nivesane;</i></a><br>
<a><i>Buddhaṃ vigatarajaṃ vitiṇṇakaṅkhaṃ,</i></a><br>
<a><i>Addakkhiṃ sugataṃ anomapaññaṃ.</i></a></p>
<p><a data-ref="sc15, vns962, ms19Vv_1073, msdiv1221"><i>Svāhaṃ muditamano pasannacitto,</i></a><br>
<a><i>Añjaliṃ akariṃ tathāgatassa;</i></a><br>
<a><i>Tāhaṃ kusalaṃ karitvāna kammaṃ,</i></a><br>
<a><i>Tidasānaṃ sahabyataṃ gato”ti.</i></a></p>
<p><a data-ref="sc16, vns963, ms19Vv_1074, msdiv1222"><i>“Acchariyaṃ vata abbhutaṃ vata,</i></a><br>
<a><i>Añjalikammassa ayamīdiso vipāko;</i></a><br>
<a><i>Ahampi muditamano pasannacitto,</i></a><br>
<a><i>Ajjeva buddhaṃ saraṇaṃ vajāmī”ti.</i></a></p>
<p><a data-ref="sc17, vns964, ms19Vv_1075, msdiv1223"><i>“Ajjeva buddhaṃ saraṇaṃ vajāhi,</i></a><br>
<a><i>Dhammañca saṃghañca pasannacitto;</i></a><br>
<a><i>Tatheva sikkhāya padāni pañca,</i></a><br>
<a><i>Akhaṇḍaphullāni samādiyassu.</i></a></p>
<p><a data-ref="sc18, vns965, ms19Vv_1076, msdiv1224"><i>Pāṇātipātā viramassu khippaṃ,</i></a><br>
<a><i>Loke adinnaṃ parivajjayassu;</i></a><br>
<a><i>Amajjapo mā ca musā bhaṇāhi,</i></a><br>
<a><i>Sakena dārena ca hohi tuṭṭho”ti.</i></a></p>
<p><a data-ref="sc19, vns966, ms19Vv_1077, msdiv1225"><i>“Atthakāmosi me yakkha,</i></a><br>
<a><i>hitakāmosi devate;</i></a><br>
<a><i>Karomi tuyhaṃ vacanaṃ,</i></a><br>
<a><i>tvaṃsi ācariyo mamāti.</i></a></p>
<p><a data-ref="sc20, vns967, ms19Vv_1078, msdiv1226"><i>Upemi saraṇaṃ buddhaṃ,</i></a><br>
<a><i>dhammañcāpi anuttaraṃ;</i></a><br>
<a><i>Saṃghañca naradevassa,</i></a><br>
<a><i>gacchāmi saraṇaṃ ahaṃ.</i></a></p>
<p><a data-ref="sc21, vns968, pts-vp-pli2ed125, ms19Vv_1079, msdiv1227"><i>Pāṇātipātā viramāmi khippaṃ,</i></a><br>
<a><i>Loke adinnaṃ parivajjayāmi;</i></a><br>
<a><i>Amajjapo no ca musā bhaṇāmi,</i></a><br>
<a><i>Sakena dārena ca homi tuṭṭho”ti.</i></a></p>
</blockquote>
<p class="endsutta"><a data-var="Maṭṭhakuṇḍalīvimānaṃ → maṭṭakuṇḍalīvimānaṃ (bj, pts-vp-pli1-2); maṭṭhakuṇḍalivimānaṃ (sya1ed, sya2ed)" data-ref="sc22, ms19Vv_1080"><i>Maṭṭhakuṇḍalīvimānaṃ navamaṃ.</i></a></p>
</article>
</section>
</div>
</body>
</html>
