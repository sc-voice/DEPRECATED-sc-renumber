<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv41">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Mañjiṭṭhakavagga</i></a></p>
<h1><a><i>3. Nāgavimānavatthu</i></a></h1>
</div>
<blockquote class="gatha">
<p><a data-ref="sc1, vns497, pts-vp-pli2ed59, ms19Vv_553, msdiv705"><i>“Alaṅkatā maṇikañcanācitaṃ,</i></a><br>
<a><i>Sovaṇṇajālacitaṃ mahantaṃ;</i></a><br>
<a><i>Abhiruyha gajavaraṃ sukappitaṃ,</i></a><br>
<a data-var="vehāyasaṃ → vehāsayaṃ (bj, sya1ed, sya2ed, pts-vp-pli1-2)"><i>Idhāgamā vehāyasaṃ antalikkhe.</i></a></p>
<p><a data-ref="sc2, vns498, ms19Vv_554, msdiv706"><i>Nāgassa dantesu duvesu nimmitā,</i></a><br>
<a data-var="Acchodakā → acchodikā (bj, pts-vp-pli2, mr)"><i>Acchodakā paduminiyo suphullā;</i></a><br>
<a><i>Padumesu ca tūriyagaṇā pabhijjare,</i></a><br>
<a><i>Imā ca naccanti manoharāyo.</i></a></p>
<p><a data-ref="sc3, vns499, ms19Vv_555, msdiv707"><i>Deviddhipattāsi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns500, ms19Vv_556, msdiv708"><i>“Bārāṇasiyaṃ upasaṅkamitvā,</i></a><br>
<a><i>Buddhassahaṃ vatthayugaṃ adāsiṃ;</i></a><br>
<a data-var="vanditvā → vanditva (bj, pts-vp-pli1-2)"><i>Pādāni vanditvā chamā nisīdiṃ,</i></a><br>
<a><i>Vittā cahaṃ añjalikaṃ akāsiṃ.</i></a></p>
<p><a data-ref="sc5, vns501, ms19Vv_557, msdiv709"><i>Buddho ca me kañcanasannibhattaco,</i></a><br>
<a><i>Adesayi samudayadukkhaniccataṃ;</i></a><br>
<a><i>Asaṅkhataṃ dukkhanirodhasassataṃ,</i></a><br>
<a data-var="adesayi → adesesi (bj, pts-vp-pli2)"><i>Maggaṃ adesayi yato vijānisaṃ.</i></a></p>
<p><a data-ref="sc6, vns502, ms19Vv_558, msdiv710"><i>Appāyukī kālakatā tato cutā,</i></a><br>
<a><i>Upapannā tidasagaṇaṃ yasassinī;</i></a><br>
<a><i>Sakkassahaṃ aññatarā pajāpati,</i></a><br>
<a><i>Yasuttarā nāma disāsu vissutā”ti.</i></a></p>
</blockquote>
<p class="endsutta"><a data-ref="sc7, ms19Vv_559"><i>Nāgavimānaṃ tatiyaṃ.</i></a></p>
</article>
</section>
</div>
</body>
</html>
