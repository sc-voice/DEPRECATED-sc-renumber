<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv63">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Mahārathavagga</i></a></p>
<h1><a><i>13. Cūḷarathavimānavatthu</i></a></h1>
</div>
<blockquote class="gatha">
<p><a data-ref="sc1, vns742, ms19Vv_824, msdiv981"><i>“Daḷhadhammā nisārassa,</i></a><br>
<a><i>dhanuṃ olubbha tiṭṭhasi;</i></a><br>
<a><i>Khattiyo nusi rājañño,</i></a><br>
<a data-var="vanecaro”ti → vanācaroti (sya1ed, sya2ed, mr)"><i>adu luddo vanecaro”ti.</i></a></p>
<p><a data-ref="sc2, vns743, ms19Vv_825, msdiv982"><i>“Assakādhipatissāhaṃ,</i></a><br>
<a><i>bhante putto vanecaro;</i></a><br>
<a><i>Nāmaṃ me bhikkhu te brūmi,</i></a><br>
<a data-var="vidū → viduṃ (bj)"><i>sujāto iti maṃ vidū.</i></a></p>
<p><a data-ref="sc3, vns744, ms19Vv_826, msdiv983"><i>Mige gavesamānohaṃ,</i></a><br>
<a><i>Ogāhanto brahāvanaṃ;</i></a><br>
<a data-var="Migaṃ tañceva → migaṃ gantveva (sya1ed, sya2ed); migavadhañca (mr)"><i>Migaṃ tañceva nāddakkhiṃ,</i></a><br>
<a><i>Tañca disvā ṭhito ahan”ti.</i></a></p>
<p><a data-ref="sc4, vns745, pts-vp-pli2ed91, ms19Vv_827, msdiv984"><i>“Svāgataṃ te mahāpuñña,</i></a><br>
<a><i>atho te adurāgataṃ;</i></a><br>
<a><i>Etto udakamādāya,</i></a><br>
<a><i>pāde pakkhālayassu te.</i></a></p>
<p><a data-ref="sc5, vns746, ms19Vv_828, msdiv985"><i>Idampi pānīyaṃ sītaṃ,</i></a><br>
<a><i>ābhataṃ girigabbharā;</i></a><br>
<a data-var="pitvā → pītvā (bj, pts-vp-pli2)"><i>Rājaputta tato pitvā,</i></a><br>
<a><i>santhatasmiṃ upāvisā”ti.</i></a></p>
<p><a data-ref="sc6, vns747, ms19Vv_829, msdiv986"><i>“Kalyāṇī vata te vācā,</i></a><br>
<a><i>Savanīyā mahāmuni;</i></a><br>
<a data-var="atthavatī → catthavatī (bj)"><i>Nelā atthavatī vaggu,</i></a><br>
<a data-var="Mantvā → mantā (sya1ed, sya2ed, pts-vp-pli1-2, mr) | bhāsasi → bhāsase (bj)"><i>Mantvā atthañca bhāsasi.</i></a></p>
<p><a data-ref="sc7, vns748, ms19Vv_830, msdiv987"><i>Kā te rati vane viharato,</i></a><br>
<a><i>Isinisabha vadehi puṭṭho;</i></a><br>
<a><i>Tava vacanapathaṃ nisāmayitvā,</i></a><br>
<a><i>Atthadhammapadaṃ samācaremase”ti.</i></a></p>
<p><a data-ref="sc8, vns749, ms19Vv_831, msdiv988"><i>“Ahiṃsā sabbapāṇīnaṃ,</i></a><br>
<a><i>kumāramhāka ruccati;</i></a><br>
<a><i>Theyyā ca aticārā ca,</i></a><br>
<a><i>majjapānā ca ārati.</i></a></p>
<p><a data-ref="sc9, vns750, ms19Vv_832, msdiv989"><i>Ārati samacariyā ca,</i></a><br>
<a><i>bāhusaccaṃ kataññutā;</i></a><br>
<a><i>Diṭṭheva dhamme pāsaṃsā,</i></a><br>
<a><i>dhammā ete pasaṃsiyāti.</i></a></p>
<p><a data-ref="sc10, vns751, ms19Vv_833, msdiv990"><i>Santike maraṇaṃ tuyhaṃ,</i></a><br>
<a><i>oraṃ māsehi pañcahi;</i></a><br>
<a><i>Rājaputta vijānāhi,</i></a><br>
<a><i>attānaṃ parimocayā”ti.</i></a></p>
<p><a data-ref="sc11, vns752, ms19Vv_834, msdiv991"><i>“Katamaṃ svāhaṃ janapadaṃ gantvā,</i></a><br>
<a><i>Kiṃ kammaṃ kiñca porisaṃ;</i></a><br>
<a><i>Kāya vā pana vijjāya,</i></a><br>
<a><i>Bhaveyyaṃ ajarāmaro”ti.</i></a></p>
<p><a data-ref="sc12, vns753, ms19Vv_835, msdiv992"><i>“Na vijjate so padeso,</i></a><br>
<a><i>kammaṃ vijjā ca porisaṃ;</i></a><br>
<a><i>Yattha gantvā bhave macco,</i></a><br>
<a><i>rājaputtājarāmaro.</i></a></p>
<p><a data-ref="sc13, vns754, ms19Vv_836, msdiv993"><i>Mahaddhanā mahābhogā,</i></a><br>
<a><i>raṭṭhavantopi khattiyā;</i></a><br>
<a><i>Pahūtadhanadhaññāse,</i></a><br>
<a data-var="tepi no → na tepi (bj); tepi na (sya1ed, sya2ed, pts-vp-pli1-2)"><i>tepi no ajarāmarā.</i></a></p>
<p><a data-var="andhakaveṇḍuputtā → andhakaveṇhuputtā (bj, pts-vp-pli1-2); andhakaveṇḍaputtā (sya1ed, sya2ed, mr)" data-ref="sc14, vns755, ms19Vv_837, msdiv994"><i>Yadi te sutā andhakaveṇḍuputtā,</i></a><br>
<a><i>Sūrā vīrā vikkantappahārino;</i></a><br>
<a><i>Tepi āyukkhayaṃ pattā,</i></a><br>
<a><i>Viddhastā sassatīsamā.</i></a></p>
<p><a data-ref="sc15, vns756, ms19Vv_838, msdiv995"><i>Khattiyā brāhmaṇā vessā,</i></a><br>
<a><i>suddā caṇḍālapukkusā;</i></a><br>
<a><i>Ete caññe ca jātiyā,</i></a><br>
<a><i>tepi no ajarāmarā.</i></a></p>
<p><a data-ref="sc16, vns757, ms19Vv_839, msdiv996"><i>Ye mantaṃ parivattenti,</i></a><br>
<a><i>chaḷaṅgaṃ brahmacintitaṃ;</i></a><br>
<a><i>Ete caññe ca vijjāya,</i></a><br>
<a><i>tepi no ajarāmarā.</i></a></p>
<p><a data-ref="sc17, vns758, ms19Vv_840, msdiv997"><i>Isayo cāpi ye santā,</i></a><br>
<a><i>saññatattā tapassino;</i></a><br>
<a><i>Sarīraṃ tepi kālena,</i></a><br>
<a><i>vijahanti tapassino.</i></a></p>
<p><a data-ref="sc18, vns759, pts-vp-pli2ed92, ms19Vv_841, msdiv998"><i>Bhāvitattāpi arahanto,</i></a><br>
<a><i>katakiccā anāsavā;</i></a><br>
<a><i>Nikkhipanti imaṃ dehaṃ,</i></a><br>
<a><i>puññapāpaparikkhayā”ti.</i></a></p>
<p><a data-ref="sc19, vns760, ms19Vv_842, msdiv999"><i>“Subhāsitā atthavatī,</i></a><br>
<a><i>gāthāyo te mahāmuni;</i></a><br>
<a><i>Nijjhattomhi subhaṭṭhena,</i></a><br>
<a><i>tvañca me saraṇaṃ bhavā”ti.</i></a></p>
<p><a data-ref="sc20, vns761, ms19Vv_843, msdiv1000"><i>“Mā maṃ tvaṃ saraṇaṃ gaccha,</i></a><br>
<a data-var="vaja → bhaja (mr)"><i>tameva saraṇaṃ vaja;</i></a><br>
<a><i>Sakyaputtaṃ mahāvīraṃ,</i></a><br>
<a><i>yamahaṃ saraṇaṃ gato”ti.</i></a></p>
<p><a data-ref="sc21, vns762, ms19Vv_844, msdiv1001"><i>“Katarasmiṃ so janapade,</i></a><br>
<a><i>satthā tumhāka mārisa;</i></a><br>
<a><i>Ahampi daṭṭhuṃ gacchissaṃ,</i></a><br>
<a><i>jinaṃ appaṭipuggalan”ti.</i></a></p>
<p><a data-ref="sc22, vns763, ms19Vv_845, msdiv1002"><i>“Puratthimasmiṃ janapade,</i></a><br>
<a><i>okkākakulasambhavo;</i></a><br>
<a><i>Tatthāsi purisājañño,</i></a><br>
<a><i>so ca kho parinibbuto”ti.</i></a></p>
<p><a data-ref="sc23, vns764, ms19Vv_846, msdiv1003"><i>“Sace hi buddho tiṭṭheyya,</i></a><br>
<a><i>Satthā tumhāka mārisa;</i></a><br>
<a><i>Yojanāni sahassāni,</i></a><br>
<a data-var="Gaccheyyaṃ → gacche (sya1ed, sya2ed, mr)"><i>Gaccheyyaṃ payirupāsituṃ.</i></a></p>
<p><a data-var="Yato ca kho → yato kho (mr)" data-ref="sc24, vns765, ms19Vv_847, msdiv1004"><i>Yato ca kho parinibbuto,</i></a><br>
<a><i>satthā tumhāka mārisa;</i></a><br>
<a data-var="Nibbutampi → parinibbutaṃ (sya1ed, sya2ed, mr)"><i>Nibbutampi mahāvīraṃ,</i></a><br>
<a><i>gacchāmi saraṇaṃ ahaṃ.</i></a></p>
<p><a data-ref="sc25, vns766, ms19Vv_848, msdiv1005"><i>Upemi saraṇaṃ buddhaṃ,</i></a><br>
<a><i>dhammañcāpi anuttaraṃ;</i></a><br>
<a><i>Saṃghañca naradevassa,</i></a><br>
<a><i>gacchāmi saraṇaṃ ahaṃ.</i></a></p>
<p><a data-ref="sc26, vns767, ms19Vv_849, msdiv1006"><i>Pāṇātipātā viramāmi khippaṃ,</i></a><br>
<a><i>Loke adinnaṃ parivajjayāmi;</i></a><br>
<a><i>Amajjapo no ca musā bhaṇāmi,</i></a><br>
<a><i>Sakena dārena ca homi tuṭṭho”ti.</i></a></p>
<p><a data-ref="sc27, vns768, ms19Vv_850, msdiv1007"><i>“Sahassaraṃsīva yathā mahappabho,</i></a><br>
<a><i>Disaṃ yathā bhāti nabhe anukkamaṃ;</i></a><br>
<a data-var="Tathāpakāro → tathappakāro (bj, sya1ed, sya2ed, pts-vp-pli1-2) | tavāyaṃ → tavayaṃ (bj, pts-vp-pli1-2)"><i>Tathāpakāro tavāyaṃ mahāratho,</i></a><br>
<a><i>Samantato yojanasattamāyato.</i></a></p>
<p><a data-ref="sc28, vns769, ms19Vv_851, msdiv1008"><i>Suvaṇṇapaṭṭehi samantamotthaṭo,</i></a><br>
<a><i>Urassa muttāhi maṇīhi cittito;</i></a><br>
<a><i>Lekhā suvaṇṇassa ca rūpiyassa ca,</i></a><br>
<a><i>Sobhenti veḷuriyamayā sunimmitā.</i></a></p>
<p><a data-ref="sc29, vns770, ms19Vv_852, msdiv1009"><i>Sīsañcidaṃ veḷuriyassa nimmitaṃ,</i></a><br>
<a><i>Yugañcidaṃ lohitakāya cittitaṃ;</i></a><br>
<a><i>Yuttā suvaṇṇassa ca rūpiyassa ca,</i></a><br>
<a><i>Sobhanti assā ca ime manojavā.</i></a></p>
<p><a data-ref="sc30, vns771, ms19Vv_853, msdiv1010"><i>So tiṭṭhasi hemarathe adhiṭṭhito,</i></a><br>
<a><i>Devānamindova sahassavāhano;</i></a><br>
<a data-var="kovidaṃ → kovida (mr)"><i>Pucchāmi tāhaṃ yasavanta kovidaṃ,</i></a><br>
<a><i>Kathaṃ tayā laddho ayaṃ uḷāro”ti.</i></a></p>
<p><a data-ref="sc31, vns772, pts-vp-pli2ed93, ms19Vv_854, msdiv1011"><i>“Sujāto nāmahaṃ bhante,</i></a><br>
<a><i>rājaputto pure ahuṃ;</i></a><br>
<a><i>Tvañca maṃ anukampāya,</i></a><br>
<a><i>saññamasmiṃ nivesayi.</i></a></p>
<p><a data-ref="sc32, vns773, ms19Vv_855, msdiv1012"><i>Khīṇāyukañca maṃ ñatvā,</i></a><br>
<a><i>sarīraṃ pādāsi satthuno;</i></a><br>
<a><i>Imaṃ sujāta pūjehi,</i></a><br>
<a data-var="hehiti → hehīti (bj); hohīti (sya1ed, sya2ed)"><i>taṃ te atthāya hehiti.</i></a></p>
<p><a data-ref="sc33, vns774, ms19Vv_856, msdiv1013"><i>Tāhaṃ gandhehi mālehi,</i></a><br>
<a><i>pūjayitvā samuyyuto;</i></a><br>
<a><i>Pahāya mānusaṃ dehaṃ,</i></a><br>
<a><i>upapannomhi nandanaṃ.</i></a></p>
<p><a data-var="Nandane ca vane → nandanopavane (bj, pts-vp-pli2); nandane pavare (sya1ed, sya2ed); nandane pavane (pts-vp-pli1, mr)" data-ref="sc34, vns775, ms19Vv_857, msdiv1014"><i>Nandane ca vane ramme,</i></a><br>
<a><i>nānādijagaṇāyute;</i></a><br>
<a><i>Ramāmi naccagītehi,</i></a><br>
<a><i>accharāhi purakkhato”ti.</i></a></p>
</blockquote>
<p class="endsutta"><a data-ref="sc35, ms19Vv_858"><i>Cūḷarathavimānaṃ terasamaṃ.</i></a></p>
</article>
</section>
</div>
</body>
</html>
