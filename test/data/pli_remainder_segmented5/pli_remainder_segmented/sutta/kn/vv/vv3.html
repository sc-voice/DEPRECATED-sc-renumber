<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv3">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>3. Tatiyapīṭhavimānavatthu</i></a></h1>
</div>
<blockquote class="gatha">
<p><a data-ref="sc1, vns15, pts-vp-pli2ed3, ms19Vv_18, msdiv15"><i>“Pīṭhaṃ te sovaṇṇamayaṃ uḷāraṃ,</i></a><br>
<a><i>Manojavaṃ gacchati yenakāmaṃ;</i></a><br>
<a><i>Alaṅkate malyadhare suvatthe,</i></a><br>
<a><i>Obhāsasi vijjurivabbhakūṭaṃ.</i></a></p>
<p><a data-ref="sc2, vns16, ms19Vv_19, msdiv16"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc3, vns17, ms19Vv_20, msdiv17"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns18, ms19Vv_21, msdiv18"><i>Sā devatā attamanā,</i></a><br>
<a><i>moggallānena pucchitā;</i></a><br>
<a><i>Pañhaṃ puṭṭhā viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-var="mamedaṃ → mametaṃ (mr)" data-ref="sc5, vns19, ms19Vv_22, msdiv19"><i>“Appassa kammassa phalaṃ mamedaṃ,</i></a><br>
<a data-var="Yenamhi → tenamhi (mr)"><i>Yenamhi evaṃ jalitānubhāvā;</i></a><br>
<a><i>Ahaṃ manussesu manussabhūtā,</i></a><br>
<a><i>Purimāya jātiyā manussaloke.</i></a></p>
<p><a data-ref="sc6, vns20, ms19Vv_23, msdiv20"><i>Addasaṃ virajaṃ bhikkhuṃ,</i></a><br>
<a><i>vippasannamanāvilaṃ;</i></a><br>
<a><i>Tassa adāsahaṃ pīṭhaṃ,</i></a><br>
<a><i>pasannā sehi pāṇibhi.</i></a></p>
<p><a data-ref="sc7, vns21, ms19Vv_24, msdiv21"><i>Tena metādiso vaṇṇo,</i></a><br>
<a><i>tena me idha mijjhati;</i></a><br>
<a><i>Uppajjanti ca me bhogā,</i></a><br>
<a><i>ye keci manaso piyā.</i></a></p>
<p><a data-ref="sc8, vns22, ms19Vv_25, msdiv22"><i>Akkhāmi te bhikkhu mahānubhāva,</i></a><br>
<a><i>Manussabhūtā yamakāsi puññaṃ;</i></a><br>
<a><i>Tenamhi evaṃ jalitānubhāvā,</i></a><br>
<a><i>Vaṇṇo ca me sabbadisā pabhāsatī”ti.</i></a></p>
</blockquote>
<p class="endsutta"><a data-ref="sc9, ms19Vv_26"><i>Tatiyapīṭhavimānaṃ tatiyaṃ.</i></a></p>
</article>
</section>
</div>
</body>
</html>
