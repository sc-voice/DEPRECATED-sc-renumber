<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv64">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Mahārathavagga</i></a></p>
<h1><a><i>14. Mahārathavimānavatthu</i></a></h1>
</div>
<blockquote class="gatha">
<p><a data-ref="sc1, vns776, pts-vp-pli2ed94, ms19Vv_859, msdiv1015"><i>“Sahassayuttaṃ hayavāhanaṃ subhaṃ,</i></a><br>
<a><i>Āruyhimaṃ sandanaṃ nekacittaṃ;</i></a><br>
<a><i>Uyyānabhūmiṃ abhito anukkamaṃ,</i></a><br>
<a><i>Purindado bhūtapatīva vāsavo.</i></a></p>
<p><a data-ref="sc2, vns777, ms19Vv_860, msdiv1016"><i>Sovaṇṇamayā te rathakubbarā ubho,</i></a><br>
<a data-var="Phalehi → thalehi (bj, pts-vp-pli2)"><i>Phalehi aṃsehi atīva saṅgatā;</i></a><br>
<a><i>Sujātagumbā naravīraniṭṭhitā,</i></a><br>
<a><i>Virocatī pannaraseva cando.</i></a></p>
<p><a data-ref="sc3, vns778, ms19Vv_861, msdiv1017"><i>Suvaṇṇajālāvatato ratho ayaṃ,</i></a><br>
<a><i>Bahūhi nānāratanehi cittito;</i></a><br>
<a><i>Sunandighoso ca subhassaro ca,</i></a><br>
<a><i>Virocatī cāmarahatthabāhubhi.</i></a></p>
<p><a data-ref="sc4, vns779, ms19Vv_862, msdiv1018"><i>Imā ca nābhyo manasābhinimmitā,</i></a><br>
<a><i>Rathassa pādantaramajjhabhūsitā;</i></a><br>
<a><i>Imā ca nābhyo satarājicittitā,</i></a><br>
<a><i>Sateratā vijjurivappabhāsare.</i></a></p>
<p><a data-ref="sc5, vns780, ms19Vv_863, msdiv1019"><i>Anekacittāvatato ratho ayaṃ,</i></a><br>
<a><i>Puthū ca nemī ca sahassaraṃsiko;</i></a><br>
<a data-var="suyyati → sūyati (bj)"><i>Tesaṃ saro suyyati vaggurūpo,</i></a><br>
<a><i>Pañcaṅgikaṃ tūriyamivappavāditaṃ.</i></a></p>
<p><a data-ref="sc6, vns781, pts-vp-pli2ed95, ms19Vv_864, msdiv1020"><i>Sirasmiṃ cittaṃ maṇicandakappitaṃ,</i></a><br>
<a><i>Sadā visuddhaṃ ruciraṃ pabhassaraṃ;</i></a><br>
<a><i>Suvaṇṇarājīhi atīva saṅgataṃ,</i></a><br>
<a><i>Veḷuriyarājīva atīva sobhati.</i></a></p>
<p><a data-ref="sc7, vns782, ms19Vv_865, msdiv1021"><i>Ime ca vāḷī maṇicandakappitā,</i></a><br>
<a><i>Ārohakambū sujavā brahūpamā;</i></a><br>
<a><i>Brahā mahantā balino mahājavā,</i></a><br>
<a data-var="siṃsare → sabbare (mr); sappare (?)"><i>Mano tavaññāya tatheva siṃsare.</i></a></p>
<p><a data-ref="sc8, vns783, ms19Vv_866, msdiv1022"><i>Ime ca sabbe sahitā catukkamā,</i></a><br>
<a><i>Mano tavaññāya tatheva siṃsare;</i></a><br>
<a><i>Samaṃ vahantī mudukā anuddhatā,</i></a><br>
<a data-var="turagānamuttama → turaṅgānamuttamā (mr)"><i>Āmodamānā turagānamuttama.</i></a></p>
<p><a data-var="patanti → pavattanti (sya1ed, sya2ed, pts-vp-pli1, mr)" data-ref="sc9, vns784, ms19Vv_867, msdiv1023"><i>Dhunanti vagganti patanti cambare,</i></a><br>
<a><i>Abbhuddhunantā sukate piḷandhane;</i></a><br>
<a><i>Tesaṃ saro suyyati vaggurūpo,</i></a><br>
<a><i>Pañcaṅgikaṃ tūriyamivappavāditaṃ.</i></a></p>
<p><a data-ref="sc10, vns785, ms19Vv_868, msdiv1024"><i>Rathassa ghoso apiḷandhanāna ca,</i></a><br>
<a data-var="nādo → nādī (sya1ed, pts-vp-pli1); nādi (sya2ed, pts-vp-pli-a, mr)"><i>Khurassa nādo abhihiṃsanāya ca;</i></a><br>
<a><i>Ghoso suvaggū samitassa suyyati,</i></a><br>
<a><i>Gandhabbatūriyāni vicitrasaṃvane.</i></a></p>
<p><a data-ref="sc11, vns786, ms19Vv_869, msdiv1025"><i>Rathe ṭhitā tā migamandalocanā,</i></a><br>
<a><i>Āḷārapamhā hasitā piyaṃvadā;</i></a><br>
<a><i>Veḷuriyajālāvatatā tanucchavā,</i></a><br>
<a><i>Sadeva gandhabbasūraggapūjitā.</i></a></p>
<p><a data-ref="sc12, vns787, ms19Vv_870, msdiv1026"><i>Tā rattarattambarapītavāsasā,</i></a><br>
<a><i>Visālanettā abhirattalocanā;</i></a><br>
<a><i>Kule sujātā sutanū sucimhitā,</i></a><br>
<a><i>Rathe ṭhitā pañjalikā upaṭṭhitā.</i></a></p>
<p><a data-ref="sc13, vns788, ms19Vv_871, msdiv1027"><i>Tā kambukeyūradharā suvāsasā,</i></a><br>
<a><i>Sumajjhimā ūruthanūpapannā;</i></a><br>
<a><i>Vaṭṭaṅguliyo sumukhā sudassanā,</i></a><br>
<a><i>Rathe ṭhitā pañjalikā upaṭṭhitā.</i></a></p>
<p><a data-ref="sc14, vns789, ms19Vv_872, msdiv1028"><i>Aññā suveṇī susu missakesiyo,</i></a><br>
<a><i>Samaṃ vibhattāhi pabhassarāhi ca;</i></a><br>
<a><i>Anubbatā tā tava mānase ratā,</i></a><br>
<a><i>Rathe ṭhitā pañjalikā upaṭṭhitā.</i></a></p>
<p><a data-ref="sc15, vns790, ms19Vv_873, msdiv1029"><i>Āveḷiniyo padumuppalacchadā,</i></a><br>
<a data-var="candanasāravāsitā → … vositā (sya1ed, sya2ed, pts-vp-pli1); bhūsitā (mr)"><i>Alaṅkatā candanasāravāsitā;</i></a><br>
<a><i>Anubbatā tā tava mānase ratā,</i></a><br>
<a><i>Rathe ṭhitā pañjalikā upaṭṭhitā.</i></a></p>
<p><a data-ref="sc16, vns791, pts-vp-pli2ed96, ms19Vv_874, msdiv1030"><i>Tā māliniyo padumuppalacchadā,</i></a><br>
<a><i>Alaṅkatā candanasāravāsitā;</i></a><br>
<a><i>Anubbatā tā tava mānase ratā,</i></a><br>
<a><i>Rathe ṭhitā pañjalikā upaṭṭhitā.</i></a></p>
<p><a data-ref="sc17, vns792, ms19Vv_875, msdiv1031"><i>Kaṇṭhesu te yāni piḷandhanāni,</i></a><br>
<a><i>Hatthesu pādesu tatheva sīse;</i></a><br>
<a><i>Obhāsayantī dasa sabbaso disā,</i></a><br>
<a><i>Abbhuddayaṃ sāradikova bhāṇumā.</i></a></p>
<p><a data-ref="sc18, vns793, ms19Vv_876, msdiv1032"><i>Vātassa vegena ca sampakampitā,</i></a><br>
<a><i>Bhujesu mālā apiḷandhanāni ca;</i></a><br>
<a><i>Muñcanti ghosaṃ ruciraṃ suciṃ subhaṃ,</i></a><br>
<a><i>Sabbehi viññūhi sutabbarūpaṃ.</i></a></p>
<p><a data-ref="sc19, vns794, ms19Vv_877, msdiv1033"><i>Uyyānabhūmyā ca duvaddhato ṭhitā,</i></a><br>
<a><i>Rathā ca nāgā tūriyāni ca saro;</i></a><br>
<a><i>Tameva devinda pamodayanti,</i></a><br>
<a><i>Vīṇā yathā pokkharapattabāhubhi.</i></a></p>
<p><a data-ref="sc20, vns795, ms19Vv_878, msdiv1034"><i>Imāsu vīṇāsu bahūsu vaggūsu,</i></a><br>
<a data-var="hadayeritaṃ pītiṃ → hadayeritaṃ pati (bj, pts-vp-pli2); hadayeritampi taṃ (sya1ed, sya2ed, pts-vp-pli1)"><i>Manuññarūpāsu hadayeritaṃ pītiṃ;</i></a><br>
<a><i>Pavajjamānāsu atīva accharā,</i></a><br>
<a><i>Bhamanti kaññā padumesu sikkhitā.</i></a></p>
<p><a data-ref="sc21, vns796, ms19Vv_879, msdiv1035"><i>Yadā ca gītāni ca vāditāni ca,</i></a><br>
<a data-var="cimāni → cemāni (bj, pts-vp-pli2)"><i>Naccāni cimāni samenti ekato;</i></a><br>
<a><i>Athettha naccanti athettha accharā,</i></a><br>
<a><i>Obhāsayantī ubhato varitthiyo.</i></a></p>
<p><a data-ref="sc22, vns797, ms19Vv_880, msdiv1036"><i>So modasi tūriyagaṇappabodhano,</i></a><br>
<a><i>Mahīyamāno vajirāvudhoriva;</i></a><br>
<a><i>Imāsu vīṇāsu bahūsu vaggūsu,</i></a><br>
<a data-var="hadayeritaṃ pītiṃ → hadayeritaṃ pati (bj, pts-vp-pli2); hadayeritampi taṃ (sya1ed, sya2ed, pts-vp-pli1)"><i>Manuññarūpāsu hadayeritaṃ pītiṃ.</i></a></p>
<p><a data-ref="sc23, vns798, ms19Vv_881, msdiv1037"><i>Kiṃ tvaṃ pure kammamakāsi attanā,</i></a><br>
<a><i>Manussabhūto purimāya jātiyā;</i></a><br>
<a data-var="Uposathaṃ kaṃ vā → uposathaṃ kiṃ va (sya1ed, sya2ed)"><i>Uposathaṃ kaṃ vā tuvaṃ upāvasi,</i></a><br>
<a data-var="Kaṃ → kiṃ (sya1ed, sya2ed, pts-vp-pli1)"><i>Kaṃ dhammacariyaṃ vatamābhirocayi.</i></a></p>
<p><a data-var="Nayīdamappassa katassa → nayidaṃ appassa katassa (bj, sya1ed, sya2ed, pts-vp-pli1-2); sāsedaṃ appakatassa (mr)" data-ref="sc24, vns799, ms19Vv_882, msdiv1038"><i>Nayīdamappassa katassa kammuno,</i></a><br>
<a><i>Pubbe suciṇṇassa uposathassa vā;</i></a><br>
<a><i>Iddhānubhāvo vipulo ayaṃ tava,</i></a><br>
<a><i>Yaṃ devasaṅghaṃ abhirocase bhusaṃ.</i></a></p>
<p><a data-ref="sc25, vns800, ms19Vv_883, msdiv1039"><i>Dānassa te idaṃ phalaṃ,</i></a><br>
<a><i>atho sīlassa vā pana;</i></a><br>
<a><i>Atho añjalikammassa,</i></a><br>
<a><i>taṃ me akkhāhi pucchito”ti.</i></a></p>
<p><a data-ref="sc26, vns801, pts-vp-pli2ed97, ms19Vv_884, msdiv1040"><i>So devaputto attamano,</i></a><br>
<a><i>moggallānena pucchito;</i></a><br>
<a><i>Pañhaṃ puṭṭho viyākāsi,</i></a><br>
<a><i>yassa kammassidaṃ phalanti.</i></a></p>
<p><a data-ref="sc27, vns802, ms19Vv_885, msdiv1041"><i>“Jitindriyaṃ buddhamanomanikkamaṃ,</i></a><br>
<a><i>Naruttamaṃ kassapamaggapuggalaṃ;</i></a><br>
<a><i>Avāpurantaṃ amatassa dvāraṃ,</i></a><br>
<a><i>Devātidevaṃ satapuññalakkhaṇaṃ.</i></a></p>
<p><a data-ref="sc28, vns803, ms19Vv_886, msdiv1042"><i>Tamaddasaṃ kuñjaramoghatiṇṇaṃ,</i></a><br>
<a><i>Suvaṇṇasiṅgīnadabimbasādisaṃ;</i></a><br>
<a><i>Disvāna taṃ khippamahuṃ sucīmano,</i></a><br>
<a><i>Tameva disvāna subhāsitaddhajaṃ.</i></a></p>
<p><a data-ref="sc29, vns804, ms19Vv_887, msdiv1043"><i>Tamannapānaṃ athavāpi cīvaraṃ,</i></a><br>
<a><i>Suciṃ paṇītaṃ rasasā upetaṃ;</i></a><br>
<a><i>Pupphābhikkiṇamhi sake nivesane,</i></a><br>
<a><i>Patiṭṭhapesiṃ sa asaṅgamānaso.</i></a></p>
<p><a data-ref="sc30, vns805, ms19Vv_888, msdiv1044"><i>Tamannapānena ca cīvarena ca,</i></a><br>
<a><i>Khajjena bhojjena ca sāyanena ca;</i></a><br>
<a><i>Santappayitvā dvipadānamuttamaṃ,</i></a><br>
<a><i>So saggaso devapure ramāmahaṃ.</i></a></p>
<p><a data-ref="sc31, vns806, ms19Vv_889, msdiv1045"><i>Etenupāyena imaṃ niraggaḷaṃ,</i></a><br>
<a><i>Yaññaṃ yajitvā tividhaṃ visuddhaṃ;</i></a><br>
<a><i>Pahāyahaṃ mānusakaṃ samussayaṃ,</i></a><br>
<a data-var="Indūpamo → indasamo (sya1ed, sya2ed, pts-vp-pli1, mr)"><i>Indūpamo devapure ramāmahaṃ.</i></a></p>
<p><a data-ref="sc32, vns807, ms19Vv_890, msdiv1046"><i>Āyuñca vaṇṇañca sukhaṃ balañca,</i></a><br>
<a><i>Paṇītarūpaṃ abhikaṅkhatā muni;</i></a><br>
<a><i>Annañca pānañca bahuṃ susaṅkhataṃ,</i></a><br>
<a><i>Patiṭṭhapetabbamasaṅgamānase.</i></a></p>
<p><a data-var="Nayimasmiṃ loke parasmiṃ → imasmiṃ loke parasmiṃ (sya1ed, sya2ed); nayimasmiṃ vā loke parasmiṃ (^kv4.3#63 [Sattarasamavagga/ Navattabbaṃbuddhassadinnaṃmahapphalantikathā]); nayimasmi loke va parasmi (?)" data-ref="sc33, vns808, ms19Vv_891, msdiv1047"><i>Nayimasmiṃ loke parasmiṃ vā pana,</i></a><br>
<a><i>Buddhena seṭṭho va samo va vijjati;</i></a><br>
<a data-var="Āhuneyyānaṃ → āhuneyyanaṃ yamāhuneyyānaṃ (mr)"><i>Āhuneyyānaṃ paramāhutiṃ gato,</i></a><br>
<a><i>Puññatthikānaṃ vipulapphalesinan”ti.</i></a></p>
</blockquote>
<p class="endsutta"><a data-ref="sc34, ms19Vv_892"><i>Mahārathavimānaṃ cuddasamaṃ.</i></a></p>
<p class="endvagga"><a><i>Mahārathavaggo pañcamo.</i></a></p>
<p class="uddana-intro"><a data-ref="sc35, ms19Vv_893"><i>Tassuddānaṃ</i></a></p>
<blockquote class="uddanagatha">
<p><a data-ref="sc36, pts-vp-pli2ed100, ms19Vv_894"><i>Maṇḍūko revatī chatto,</i></a><br>
<a><i>Kakkaṭo dvārapālako;</i></a><br>
<a><i>Dve karaṇīyā dve sūci,</i></a><br>
<a><i>Tayo nāgā ca dve rathā;</i></a><br>
<a><i>Purisānaṃ paṭhamo vaggo pavuccatīti.</i></a></p>
</blockquote>
<p class="endsutta"><a data-ref="sc37, ms19Vv_895"><i>Bhāṇavāraṃ tatiyaṃ.</i></a></p>
</article>
</section>
</div>
</body>
</html>
