<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv11">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>11. Paṭhamapatibbatāvimānavatthu</i></a></h1>
</div>
<blockquote class="gatha">
<p><a data-ref="sc1, vns93, pts-vp-pli2ed12, ms19Vv_104, msdiv93"><i>“Koñcā mayūrā diviyā ca haṃsā,</i></a><br>
<a><i>Vaggussarā kokilā sampatanti;</i></a><br>
<a><i>Pupphābhikiṇṇaṃ rammamidaṃ vimānaṃ,</i></a><br>
<a data-var="naranārisevitaṃ → naranārībhi sevitaṃ (mr)"><i>Anekacittaṃ naranārisevitaṃ.</i></a></p>
<p><a data-ref="sc2, vns94, ms19Vv_105, msdiv94"><i>Tatthacchasi devi mahānubhāve,</i></a><br>
<a><i>Iddhī vikubbanti anekarūpā;</i></a><br>
<a><i>Imā ca te accharāyo samantato,</i></a><br>
<a><i>Naccanti gāyanti pamodayanti ca.</i></a></p>
<p><a data-ref="sc3, vns95, ms19Vv_106, msdiv95"><i>Deviddhipattāsi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns96, ms19Vv_107, msdiv96"><i>Sā devatā attamanā,</i></a><br>
<a><i>moggallānena pucchitā;</i></a><br>
<a><i>Pañhaṃ puṭṭhā viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc5, vns97, ms19Vv_108, msdiv97"><i>“Ahaṃ manussesu manussabhūtā,</i></a><br>
<a><i>Patibbatānaññamanā ahosiṃ;</i></a><br>
<a><i>Mātāva puttaṃ anurakkhamānā,</i></a><br>
<a data-var="Kuddhāpihaṃ → kuddhāpahaṃ (bj, pts-vp-pli2)"><i>Kuddhāpihaṃ nappharusaṃ avocaṃ.</i></a></p>
<p><a data-ref="sc6, vns98, ms19Vv_109, msdiv98"><i>Sacce ṭhitā mosavajjaṃ pahāya,</i></a><br>
<a><i>Dāne ratā saṅgahitattabhāvā;</i></a><br>
<a><i>Annañca pānañca pasannacittā,</i></a><br>
<a><i>Sakkacca dānaṃ vipulaṃ adāsiṃ.</i></a></p>
<p><a data-ref="sc7, vns99, ms19Vv_110, msdiv99"><i>Tena metādiso vaṇṇo,</i></a><br>
<a><i>tena me idha mijjhati;</i></a><br>
<a><i>Uppajjanti ca me bhogā,</i></a><br>
<a><i>ye keci manaso piyā.</i></a></p>
<p><a data-ref="sc8, vns100, ms19Vv_111, msdiv100"><i>Akkhāmi te bhikkhu mahānubhāva,</i></a><br>
<a><i>Manussabhūtā yamakāsi puññaṃ;</i></a><br>
<a><i>Tenamhi evaṃ jalitānubhāvā,</i></a><br>
<a><i>Vaṇṇo ca me sabbadisā pabhāsatī”ti.</i></a></p>
</blockquote>
<p class="endsutta"><a data-ref="sc9, ms19Vv_112"><i>Paṭhamapatibbatāvimānaṃ ekādasamaṃ.</i></a></p>
</article>
</section>
</div>
</body>
</html>
