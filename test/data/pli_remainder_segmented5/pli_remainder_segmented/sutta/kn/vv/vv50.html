<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv50">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Mañjiṭṭhakavagga</i></a></p>
<h1><a><i>12. Rajjumālāvimānavatthu</i></a></h1>
</div>
<blockquote class="gatha">
<p><a data-ref="sc1, vns599, ms19Vv_664, msdiv826"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Hatthapāde ca viggayha,</i></a><br>
<a><i>naccasi suppavādite.</i></a></p>
<p><a data-ref="sc2, vns600, ms19Vv_665, msdiv827"><i>Tassā te naccamānāya,</i></a><br>
<a><i>aṅgamaṅgehi sabbaso;</i></a><br>
<a><i>Dibbā saddā niccharanti,</i></a><br>
<a><i>savanīyā manoramā.</i></a></p>
<p><a data-ref="sc3, vns601, ms19Vv_666, msdiv828"><i>Tassā te naccamānāya,</i></a><br>
<a><i>aṅgamaṅgehi sabbaso;</i></a><br>
<a><i>Dibbā gandhā pavāyanti,</i></a><br>
<a><i>sucigandhā manoramā.</i></a></p>
<p><a data-ref="sc4, vns602, ms19Vv_667, msdiv829"><i>Vivattamānā kāyena,</i></a><br>
<a><i>yā veṇīsu piḷandhanā;</i></a><br>
<a><i>Tesaṃ suyyati nigghoso,</i></a><br>
<a><i>tūriye pañcaṅgike yathā.</i></a></p>
<p><a data-ref="sc5, vns603, ms19Vv_668, msdiv830"><i>Vaṭaṃsakā vātadhutā,</i></a><br>
<a><i>vātena sampakampitā;</i></a><br>
<a><i>Tesaṃ suyyati nigghoso,</i></a><br>
<a><i>tūriye pañcaṅgike yathā.</i></a></p>
<p><a data-ref="sc6, vns604, ms19Vv_669, msdiv831"><i>Yāpi te sirasmiṃ mālā,</i></a><br>
<a><i>sucigandhā manoramā;</i></a><br>
<a><i>Vāti gandho disā sabbā,</i></a><br>
<a><i>rukkho mañjūsako yathā.</i></a></p>
<p><a data-ref="sc7, vns605, pts-vp-pli2ed73, ms19Vv_670, msdiv832"><i>Ghāyase taṃ sucigandhaṃ,</i></a><br>
<a><i>rūpaṃ passasi amānusaṃ;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc8, vns606, ms19Vv_671, msdiv833"><i>“Dāsī ahaṃ pure āsiṃ,</i></a><br>
<a><i>gayāyaṃ brāhmaṇassahaṃ;</i></a><br>
<a><i>Appapuññā alakkhikā,</i></a><br>
<a data-var="viduṃ → vidū (sya1ed, sya2ed, pts-vp-pli1-2, mr)"><i>rajjumālāti maṃ viduṃ.</i></a></p>
<p><a data-ref="sc9, vns607, ms19Vv_672, msdiv834"><i>Akkosānaṃ vadhānañca,</i></a><br>
<a data-var="uggatā → ukkatā (bj, sya1ed, sya2ed, pts-vp-pli1-2)"><i>tajjanāya ca uggatā;</i></a><br>
<a><i>Kuṭaṃ gahetvā nikkhamma,</i></a><br>
<a data-var="agañchiṃ → gacchiṃ (bj, pts-vp-pli2); āgacchiṃ (sya1ed, sya2ed, mr); agacchiṃ (pts-vp-pli1) | udahāriyā → udakahāriyā (bj, sya1ed, sya2ed, pts-vp-pli1-2)"><i>agañchiṃ udahāriyā.</i></a></p>
<p><a data-ref="sc10, vns608, ms19Vv_673, msdiv835"><i>Vipathe kuṭaṃ nikkhipitvā,</i></a><br>
<a><i>vanasaṇḍaṃ upāgamiṃ;</i></a><br>
<a><i>Idhevāhaṃ marissāmi,</i></a><br>
<a data-var="attho → kīvatthopi (sya1ed, pts-vp-pli1); kvatthopi (sya2ed, pts-vp-pli2); kvatthosi (mr)"><i>ko attho jīvitena me.</i></a></p>
<p><a data-ref="sc11, vns609, ms19Vv_674, msdiv836"><i>Daḷhaṃ pāsaṃ karitvāna,</i></a><br>
<a><i>āsumbhitvāna pādape;</i></a><br>
<a><i>Tato disā vilokesiṃ,</i></a><br>
<a><i>‘ko nu kho vanamassito’.</i></a></p>
<p><a data-ref="sc12, vns610, ms19Vv_675, msdiv837"><i>Tatthaddasāsiṃ sambuddhaṃ,</i></a><br>
<a><i>sabbalokahitaṃ muniṃ;</i></a><br>
<a><i>Nisinnaṃ rukkhamūlasmiṃ,</i></a><br>
<a><i>jhāyantaṃ akutobhayaṃ.</i></a></p>
<p><a data-ref="sc13, vns611, ms19Vv_676, msdiv838"><i>Tassā me ahu saṃvego,</i></a><br>
<a><i>abbhuto lomahaṃsano;</i></a><br>
<a><i>Ko nu kho vanamassito,</i></a><br>
<a><i>manusso udāhu devatā.</i></a></p>
<p><a data-ref="sc14, vns612, ms19Vv_677, msdiv839"><i>Pāsādikaṃ pasādanīyaṃ,</i></a><br>
<a><i>vanā nibbanamāgataṃ;</i></a><br>
<a><i>Disvā mano me pasīdi,</i></a><br>
<a><i>nāyaṃ yādisakīdiso.</i></a></p>
<p><a data-ref="sc15, vns613, ms19Vv_678, msdiv840"><i>Guttindriyo jhānarato,</i></a><br>
<a><i>abahiggatamānaso;</i></a><br>
<a><i>Hito sabbassa lokassa,</i></a><br>
<a data-var="ayaṃ → soyaṃ (bj, pts-vp-pli2)"><i>buddho ayaṃ bhavissati.</i></a></p>
<p><a data-ref="sc16, vns614, ms19Vv_679, msdiv841"><i>Bhayabheravo durāsado,</i></a><br>
<a><i>sīhova guhamassito;</i></a><br>
<a><i>Dullabhāyaṃ dassanāya,</i></a><br>
<a><i>pupphaṃ odumbaraṃ yathā.</i></a></p>
<p><a data-ref="sc17, vns615, ms19Vv_680, msdiv842"><i>So maṃ mudūhi vācāhi,</i></a><br>
<a><i>ālapitvā tathāgato;</i></a><br>
<a><i>Rajjumāleti maṃvoca,</i></a><br>
<a><i>saraṇaṃ gaccha tathāgataṃ.</i></a></p>
<p><a data-ref="sc18, vns616, ms19Vv_681, msdiv843"><i>Tāhaṃ giraṃ suṇitvāna,</i></a><br>
<a><i>nelaṃ atthavatiṃ suciṃ;</i></a><br>
<a><i>Saṇhaṃ muduñca vagguñca,</i></a><br>
<a><i>sabbasokāpanūdanaṃ.</i></a></p>
<p><a data-ref="sc19, vns617, ms19Vv_682, msdiv844"><i>Kallacittañca maṃ ñatvā,</i></a><br>
<a><i>pasannaṃ suddhamānasaṃ;</i></a><br>
<a><i>Hito sabbassa lokassa,</i></a><br>
<a><i>anusāsi tathāgato.</i></a></p>
<p><a data-ref="sc20, vns618, ms19Vv_683, msdiv845"><i>Idaṃ dukkhanti maṃvoca,</i></a><br>
<a><i>Ayaṃ dukkhassa sambhavo;</i></a><br>
<a data-var="Dukkha → ayaṃ (bj, sya1ed, sya2ed, pts-vp-pli1-2) | nirodho maggo ca → dukkhanirodho ca (sya1ed, sya2ed)"><i>Dukkha nirodho maggo ca,</i></a><br>
<a><i>Añjaso amatogadho.</i></a></p>
<p><a data-ref="sc21, vns619, ms19Vv_684, msdiv846"><i>Anukampakassa kusalassa,</i></a><br>
<a><i>Ovādamhi ahaṃ ṭhitā;</i></a><br>
<a><i>Ajjhagā amataṃ santiṃ,</i></a><br>
<a><i>Nibbānaṃ padamaccutaṃ.</i></a></p>
<p><a data-ref="sc22, vns620, ms19Vv_685, msdiv847"><i>Sāhaṃ avaṭṭhitāpemā,</i></a><br>
<a><i>dassane avikampinī;</i></a><br>
<a><i>Mūlajātāya saddhāya,</i></a><br>
<a><i>dhītā buddhassa orasā.</i></a></p>
<p><a data-ref="sc23, vns621, pts-vp-pli2ed74, ms19Vv_686, msdiv848"><i>Sāhaṃ ramāmi kīḷāmi,</i></a><br>
<a><i>modāmi akutobhayā;</i></a><br>
<a><i>Dibbamālaṃ dhārayāmi,</i></a><br>
<a><i>pivāmi madhumaddavaṃ.</i></a></p>
<p><a data-ref="sc24, vns622, ms19Vv_687, msdiv849"><i>Saṭṭhitūriyasahassāni,</i></a><br>
<a><i>paṭibodhaṃ karonti me;</i></a><br>
<a><i>Āḷambo gaggaro bhīmo,</i></a><br>
<a><i>sādhuvādī ca saṃsayo.</i></a></p>
<p><a data-ref="sc25, vns623, ms19Vv_688, msdiv850"><i>Pokkharo ca suphasso ca,</i></a><br>
<a><i>vīṇāmokkhā ca nāriyo;</i></a><br>
<a><i>Nandā ceva sunandā ca,</i></a><br>
<a><i>soṇadinnā sucimhitā.</i></a></p>
<p><a data-ref="sc26, vns624, ms19Vv_689, msdiv851"><i>Alambusā missakesī ca,</i></a><br>
<a data-var="puṇḍarīkātidāruṇī → … ticāruṇī (bj)"><i>puṇḍarīkātidāruṇī;</i></a><br>
<a data-var="suphassā → supassā (sya1ed, sya2ed, pts-vp-pli1, mr)"><i>Eṇīphassā suphassā ca,</i></a><br>
<a data-var="subhaddā → saṃbhaddā (mr)"><i>subhaddā muduvādinī.</i></a></p>
<p><a data-ref="sc27, vns625, ms19Vv_690, msdiv852"><i>Etā caññā ca seyyāse,</i></a><br>
<a><i>accharānaṃ pabodhikā;</i></a><br>
<a><i>Tā maṃ kālenupāgantvā,</i></a><br>
<a><i>abhibhāsanti devatā.</i></a></p>
<p><a data-ref="sc28, vns626, ms19Vv_691, msdiv853"><i>Handa naccāma gāyāma,</i></a><br>
<a><i>handa taṃ ramayāmase;</i></a><br>
<a><i>Nayidaṃ akatapuññānaṃ,</i></a><br>
<a><i>katapuññānamevidaṃ.</i></a></p>
<p><a data-ref="sc29, vns627, ms19Vv_692, msdiv854"><i>Asokaṃ nandanaṃ rammaṃ,</i></a><br>
<a><i>tidasānaṃ mahāvanaṃ;</i></a><br>
<a><i>Sukhaṃ akatapuññānaṃ,</i></a><br>
<a><i>idha natthi parattha ca.</i></a></p>
<p><a data-ref="sc30, vns628, ms19Vv_693, msdiv855"><i>Sukhañca katapuññānaṃ,</i></a><br>
<a><i>idha ceva parattha ca;</i></a><br>
<a><i>Tesaṃ sahabyakāmānaṃ,</i></a><br>
<a><i>kattabbaṃ kusalaṃ bahuṃ;</i></a><br>
<a><i>Katapuññā hi modanti,</i></a><br>
<a><i>sagge bhogasamaṅgino.</i></a></p>
<p><a data-ref="sc31, vns629, ms19Vv_694, msdiv856"><i>Bahūnaṃ vata atthāya,</i></a><br>
<a><i>uppajjanti tathāgatā;</i></a><br>
<a><i>Dakkhiṇeyyā manussānaṃ,</i></a><br>
<a><i>puññakhettānamākarā;</i></a><br>
<a><i>Yattha kāraṃ karitvāna,</i></a><br>
<a><i>sagge modanti dāyakā”ti.</i></a></p>
</blockquote>
<p class="endsutta"><a data-ref="sc32, ms19Vv_695"><i>Rajjumālāvimānaṃ dvādasamaṃ.</i></a></p>
<p class="uddana-intro"><a data-ref="sc33, ms19Vv_696"><i>Tassuddānaṃ</i></a></p>
<blockquote class="uddanagatha">
<p><a data-ref="sc34, pts-vp-pli2ed76, ms19Vv_697"><i>Mañjiṭṭhā pabhassarā nāgā,</i></a><br>
<a><i>Alomākañjikadāyikā;</i></a><br>
<a><i>Vihāracaturitthambā,</i></a><br>
<a><i>Pītā ucchuvandanarajjumālā ca;</i></a><br>
<a><i>Vaggo tena pavuccatīti.</i></a></p>
</blockquote>
<p class="endsutta"><a data-var="Mañjiṭṭhakavaggo → mañjeṭṭhakavaggo (bj, pts-vp-pli1-2)" data-ref="sc35, ms19Vv_698"><i>Mañjiṭṭhakavaggo catuttho.</i></a></p>
<p class="endsection"><a data-ref="sc36, ms19Vv_699"><i>Itthivimānaṃ samattaṃ.</i></a></p>
</article>
</section>
</div>
</body>
</html>
