<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv60">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Mahārathavagga</i></a></p>
<h1><a><i>10. Paṭhamanāgavimānavatthu</i></a></h1>
</div>
<blockquote class="gatha">
<p><a data-ref="sc1, vns725, pts-vp-pli2ed88, ms19Vv_804, msdiv961"><i>“Susukkakhandhaṃ abhiruyha nāgaṃ,</i></a><br>
<a><i>Akācinaṃ dantiṃ baliṃ mahājavaṃ;</i></a><br>
<a data-var="Abhiruyha → āruyha (sya1ed, sya2ed, pts-vp-pli1-2) | gajavaraṃ → gajaṃ pavaraṃ (sya1ed, sya2ed, pts-vp-pli1)"><i>Abhiruyha gajavaraṃ sukappitaṃ,</i></a><br>
<a><i>Idhāgamā vehāyasaṃ antalikkhe.</i></a></p>
<p><a data-ref="sc2, vns726, ms19Vv_805, msdiv962"><i>Nāgassa dantesu duvesu nimmitā,</i></a><br>
<a><i>Acchodakā paduminiyo suphullā;</i></a><br>
<a><i>Padumesu ca tūriyagaṇā pavajjare,</i></a><br>
<a><i>Imā ca naccanti manoharāyo.</i></a></p>
<p><a data-ref="sc3, vns727, ms19Vv_806, msdiv963"><i>Deviddhipattosi mahānubhāvo,</i></a><br>
<a><i>Manussabhūto kimakāsi puññaṃ;</i></a><br>
<a><i>Kenāsi evaṃ jalitānubhāvo,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns728, ms19Vv_807, msdiv964"><i>So devaputto attamano,</i></a><br>
<a><i>moggallānena pucchito;</i></a><br>
<a><i>Pañhaṃ puṭṭho viyākāsi,</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc5, vns729, ms19Vv_808, msdiv965"><i>“Aṭṭheva muttapupphāni,</i></a><br>
<a data-var="mahesino → bhagavato (sya1ed, sya2ed, mr)"><i>kassapassa mahesino;</i></a><br>
<a><i>Thūpasmiṃ abhiropesiṃ,</i></a><br>
<a><i>pasanno sehi pāṇibhi.</i></a></p>
<p><a data-ref="sc6, vns730, ms19Vv_809, msdiv966-967"><i>Tena metādiso vaṇṇo,</i></a><br>
<a><i>…pe…</i></a><br>
<a><i>vaṇṇo ca me sabbadisā pabhāsatī”ti.</i></a></p>
</blockquote>
<p class="endsutta"><a data-ref="sc7, ms19Vv_810"><i>Paṭhamanāgavimānaṃ dasamaṃ.</i></a></p>
</article>
</section>
</div>
</body>
</html>
