<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv34">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pāricchattakavagga</i></a></p>
<h1><a><i>6. Daddallavimānavatthu</i></a></h1>
</div>
<blockquote class="gatha">
<p><a data-var="Daddallamānā → daddaḷhamānā (mr)" data-ref="sc1, vns412, pts-vp-pli2ed48, ms19Vv_458, msdiv619"><i>“Daddallamānā vaṇṇena,</i></a><br>
<a><i>yasasā ca yasassinī;</i></a><br>
<a><i>Sabbe deve tāvatiṃse,</i></a><br>
<a><i>vaṇṇena atirocasi.</i></a></p>
<p><a data-ref="sc2, vns413, ms19Vv_459, msdiv620"><i>Dassanaṃ nābhijānāmi,</i></a><br>
<a><i>idaṃ paṭhamadassanaṃ;</i></a><br>
<a><i>Kasmā kāyā nu āgamma,</i></a><br>
<a><i>nāmena bhāsase maman”ti.</i></a></p>
<p><a data-ref="sc3, vns414, ms19Vv_460, msdiv621"><i>“Ahaṃ bhadde subhaddāsiṃ,</i></a><br>
<a><i>pubbe mānusake bhave;</i></a><br>
<a><i>Sahabhariyā ca te āsiṃ,</i></a><br>
<a><i>bhaginī ca kaniṭṭhikā.</i></a></p>
<p><a data-ref="sc4, vns415, ms19Vv_461, msdiv622"><i>Sā ahaṃ kāyassa bhedā,</i></a><br>
<a><i>vippamuttā tato cutā;</i></a><br>
<a><i>Nimmānaratīnaṃ devānaṃ,</i></a><br>
<a><i>upapannā sahabyatan”ti.</i></a></p>
<p><a data-ref="sc5, vns416, ms19Vv_462, msdiv623"><i>“Pahūtakatakalyāṇā,</i></a><br>
<a><i>te deve yanti pāṇino;</i></a><br>
<a><i>Yesaṃ tvaṃ kittayissasi,</i></a><br>
<a><i>subhadde jātimattano.</i></a></p>
<p><a data-var="Atha → kathaṃ (bj, sya1ed, sya2ed, pts-vp-pli1-2)" data-ref="sc6, vns417, ms19Vv_463, msdiv624"><i>Atha tvaṃ kena vaṇṇena,</i></a><br>
<a><i>kena vā anusāsitā;</i></a><br>
<a><i>Kīdiseneva dānena,</i></a><br>
<a><i>subbatena yasassinī.</i></a></p>
<p><a data-ref="sc7, vns418, ms19Vv_464, msdiv625"><i>Yasaṃ etādisaṃ pattā,</i></a><br>
<a><i>visesaṃ vipulamajjhagā;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc8, vns419, ms19Vv_465, msdiv626"><i>“Aṭṭheva piṇḍapātāni,</i></a><br>
<a><i>yaṃ dānaṃ adadaṃ pure;</i></a><br>
<a><i>Dakkhiṇeyyassa saṃghassa,</i></a><br>
<a><i>pasannā sehi pāṇibhi.</i></a></p>
<p><a data-ref="sc9, vns420, ms19Vv_466, msdiv627-628"><i>Tena metādiso vaṇṇo,</i></a><br>
<a><i>…pe…</i></a><br>
<a><i>vaṇṇo ca me sabbadisā pabhāsatī”ti.</i></a></p>
<p><a data-ref="sc10, vns421, ms19Vv_467, msdiv629"><i>“Ahaṃ tayā bahutare bhikkhū,</i></a><br>
<a data-var="brahmacārayo → brahmacārino (bj, sya1ed, sya2ed, pts-vp-pli1-2); brahmacāriye (mr)"><i>Saññate brahmacārayo;</i></a><br>
<a><i>Tappesiṃ annapānena,</i></a><br>
<a><i>Pasannā sehi pāṇibhi.</i></a></p>
<p><a data-ref="sc11, vns422, ms19Vv_468, msdiv630"><i>Tayā bahutaraṃ datvā,</i></a><br>
<a data-var="ahaṃ → ahuṃ (si)"><i>hīnakāyūpagā ahaṃ;</i></a><br>
<a><i>Kathaṃ tvaṃ appataraṃ datvā,</i></a><br>
<a><i>visesaṃ vipulamajjhagā;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-ref="sc12, vns423, pts-vp-pli2ed49, ms19Vv_469, msdiv631"><i>“Manobhāvanīyo bhikkhu,</i></a><br>
<a><i>sandiṭṭho me pure ahu;</i></a><br>
<a data-var="bhattena → bhadde (mr)"><i>Tāhaṃ bhattena nimantesiṃ,</i></a><br>
<a><i>revataṃ attanaṭṭhamaṃ.</i></a></p>
<p><a data-ref="sc13, vns424, ms19Vv_470, msdiv632"><i>So me atthapurekkhāro,</i></a><br>
<a><i>anukampāya revato;</i></a><br>
<a><i>Saṃghe dehīti maṃvoca,</i></a><br>
<a><i>tassāhaṃ vacanaṃ kariṃ.</i></a></p>
<p><a data-ref="sc14, vns425, ms19Vv_471, msdiv633"><i>Sā dakkhiṇā saṃghagatā,</i></a><br>
<a><i>appameyye patiṭṭhitā;</i></a><br>
<a><i>Puggalesu tayā dinnaṃ,</i></a><br>
<a><i>na taṃ tava mahapphalan”ti.</i></a></p>
<p><a data-ref="sc15, vns426, ms19Vv_472, msdiv634"><i>“Idānevāhaṃ jānāmi,</i></a><br>
<a><i>saṃghe dinnaṃ mahapphalaṃ;</i></a><br>
<a><i>Sāhaṃ gantvā manussattaṃ,</i></a><br>
<a><i>vadaññū vītamaccharā;</i></a><br>
<a data-var="Saṃghe dānāni dassāmi → saṅghe dānaṃ dassāmihaṃ (sya1ed, sya2ed)"><i>Saṃghe dānāni dassāmi,</i></a><br>
<a><i>appamattā punappunan”ti.</i></a></p>
<p><a data-ref="sc16, vns427, ms19Vv_473, msdiv635"><i>“Kā esā devatā bhadde,</i></a><br>
<a><i>tayā mantayate saha;</i></a><br>
<a><i>Sabbe deve tāvatiṃse,</i></a><br>
<a><i>vaṇṇena atirocatī”ti.</i></a></p>
<p><a data-ref="sc17, vns428, ms19Vv_474, msdiv636"><i>“Manussabhūtā devinda,</i></a><br>
<a><i>pubbe mānusake bhave;</i></a><br>
<a><i>Sahabhariyā ca me āsi,</i></a><br>
<a><i>bhaginī ca kaniṭṭhikā;</i></a><br>
<a><i>Saṃghe dānāni datvāna,</i></a><br>
<a><i>katapuññā virocatī”ti.</i></a></p>
<p><a data-ref="sc18, vns429, ms19Vv_475, msdiv637"><i>“Dhammena pubbe bhaginī,</i></a><br>
<a><i>tayā bhadde virocati;</i></a><br>
<a><i>Yaṃ saṃghamhi appameyye,</i></a><br>
<a><i>patiṭṭhāpesi dakkhiṇaṃ”.</i></a></p>
<p><a data-ref="sc19, vns430, ms19Vv_476, msdiv638"><i>“Pucchito hi mayā buddho,</i></a><br>
<a><i>gijjhakūṭamhi pabbate;</i></a><br>
<a><i>Vipākaṃ saṃvibhāgassa,</i></a><br>
<a><i>yattha dinnaṃ mahapphalaṃ.</i></a></p>
<p><a data-ref="sc20, vns431, ms19Vv_477, msdiv639"><i>Yajamānānaṃ manussānaṃ,</i></a><br>
<a><i>puññapekkhāna pāṇinaṃ;</i></a><br>
<a><i>Karotaṃ opadhikaṃ puññaṃ,</i></a><br>
<a><i>yattha dinnaṃ mahapphalaṃ.</i></a></p>
<p><a data-ref="sc21, vns432, ms19Vv_478, msdiv640"><i>Taṃ me buddho viyākāsi,</i></a><br>
<a><i>jānaṃ kammaphalaṃ sakaṃ;</i></a><br>
<a><i>Vipākaṃ saṃvibhāgassa,</i></a><br>
<a><i>yattha dinnaṃ mahapphalaṃ.</i></a></p>
<p><a data-ref="sc22, vns433, ms19Vv_479, msdiv641"><i>Cattāro ca paṭipannā,</i></a><br>
<a><i>cattāro ca phale ṭhitā;</i></a><br>
<a><i>Esa saṃgho ujubhūto,</i></a><br>
<a><i>paññāsīlasamāhito.</i></a></p>
<p><a data-ref="sc23, vns434, ms19Vv_480, msdiv642"><i>Yajamānānaṃ manussānaṃ,</i></a><br>
<a><i>puññapekkhāna pāṇinaṃ;</i></a><br>
<a><i>Karotaṃ opadhikaṃ puññaṃ,</i></a><br>
<a><i>saṃghe dinnaṃ mahapphalaṃ.</i></a></p>
<p><a data-ref="sc24, vns435, ms19Vv_481, msdiv643"><i>Eso hi saṃgho vipulo mahaggato,</i></a><br>
<a><i>Esappameyyo udadhīva sāgaro;</i></a><br>
<a><i>Ete hi seṭṭhā naravīrasāvakā,</i></a><br>
<a data-var="dhammamudīrayanti → dhammakathaṃ udīrayanti (sya1ed, sya2ed)"><i>Pabhaṅkarā dhammamudīrayanti.</i></a></p>
<p><a data-ref="sc25, vns436, pts-vp-pli2ed50, ms19Vv_482, msdiv644"><i>Tesaṃ sudinnaṃ suhutaṃ suyiṭṭhaṃ,</i></a><br>
<a><i>Ye saṃghamuddissa dadanti dānaṃ;</i></a><br>
<a><i>Sā dakkhiṇā saṃghagatā patiṭṭhitā,</i></a><br>
<a data-var="lokavidūna → lokavidūhi (bj, sya1ed, sya2ed, mr)"><i>Mahapphalā lokavidūna vaṇṇitā.</i></a></p>
<p><a data-var="yaññamanussarantā → puññamanussarantā (sya1ed, sya2ed, mr)" data-ref="sc26, vns437, ms19Vv_483, msdiv645"><i>Etādisaṃ yaññamanussarantā,</i></a><br>
<a><i>Ye vedajātā vicaranti loke;</i></a><br>
<a><i>Vineyya maccheramalaṃ samūlaṃ,</i></a><br>
<a><i>Aninditā saggamupenti ṭhānan”ti.</i></a></p>
</blockquote>
<p class="endsutta"><a data-var="Daddallavimānaṃ → daddaḷhavimānaṃ (mr)" data-ref="sc27, ms19Vv_484"><i>Daddallavimānaṃ chaṭṭhaṃ.</i></a></p>
</article>
</section>
</div>
</body>
</html>
