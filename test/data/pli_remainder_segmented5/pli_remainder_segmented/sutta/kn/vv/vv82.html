<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv82">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Purisavimāna</i></a></p>
<p><a><i>Sunikkhittavagga</i></a></p>
<h1><a><i>8. Anekavaṇṇavimānavatthu</i></a></h1>
</div>
<blockquote class="gatha">
<p><a data-ref="sc1, vns940, pts-vp-pli2ed121, ms19Vv_1050, msdiv1199"><i>“Anekavaṇṇaṃ darasokanāsanaṃ,</i></a><br>
<a><i>Vimānamāruyha anekacittaṃ;</i></a><br>
<a><i>Parivārito accharāsaṅgaṇena,</i></a><br>
<a><i>Sunimmito bhūtapatīva modasi.</i></a></p>
<p><a data-var="panuttaro → uttari (mr)" data-ref="sc2, vns941, ms19Vv_1051, msdiv1200"><i>Samassamo natthi kuto panuttaro,</i></a><br>
<a><i>Yasena puññena ca iddhiyā ca;</i></a><br>
<a><i>Sabbe ca devā tidasagaṇā samecca,</i></a><br>
<a><i>Taṃ taṃ namassanti sasiṃva devā;</i></a><br>
<a><i>Imā ca te accharāyo samantato,</i></a><br>
<a><i>Naccanti gāyanti pamodayanti.</i></a></p>
<p><a data-ref="sc3, vns942, pts-vp-pli2ed122, ms19Vv_1052, msdiv1201"><i>Deviddhipattosi mahānubhāvo,</i></a><br>
<a><i>Manussabhūto kimakāsi puññaṃ;</i></a><br>
<a><i>Kenāsi evaṃ jalitānubhāvo,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc4, vns943, ms19Vv_1053, msdiv1202"><i>So devaputto attamano,</i></a><br>
<a><i>…pe…</i></a><br>
<a><i>yassa kammassidaṃ phalaṃ.</i></a></p>
<p><a data-ref="sc5, vns944, ms19Vv_1054, msdiv1203"><i>“Ahaṃ bhadante ahuvāsi pubbe,</i></a><br>
<a><i>Sumedhanāmassa jinassa sāvako;</i></a><br>
<a data-var="ananubodhohamasmi → anavabodhohamasmiṃ (bj, pts-vp-pli2); anubodhohamasmi (sya1ed, sya2ed, pts-vp-pli1); ananubodhohamāsiṃ (?)"><i>Puthujjano ananubodhohamasmi,</i></a><br>
<a data-var="paribbajissahaṃ → pabbajissahaṃ (sya1ed, sya2ed, mr); pabbajisāhaṃ (pts-vp-pli1)"><i>So satta vassāni paribbajissahaṃ.</i></a></p>
<p><a data-ref="sc6, vns945, ms19Vv_1055, msdiv1204"><i>Sohaṃ sumedhassa jinassa satthuno,</i></a><br>
<a><i>Parinibbutassoghatiṇṇassa tādino;</i></a><br>
<a><i>Ratanuccayaṃ hemajālena channaṃ,</i></a><br>
<a><i>Vanditvā thūpasmiṃ manaṃ pasādayiṃ.</i></a></p>
<p><a data-ref="sc7, vns946, ms19Vv_1056, msdiv1205"><i>Na māsi dānaṃ na ca matthi dātuṃ,</i></a><br>
<a><i>Pare ca kho tattha samādapesiṃ;</i></a><br>
<a data-var="pūjanīyassa → pūjaneyyassa (sya1ed, sya2ed, mr); pūjaniyassa (^mi5.3.7#1 [Buddhapūjanapañha])"><i>Pūjetha naṃ pūjanīyassa dhātuṃ,</i></a><br>
<a><i>Evaṃ kira saggamito gamissatha.</i></a></p>
<p><a data-ref="sc8, vns947, ms19Vv_1057, msdiv1206"><i>Tadeva kammaṃ kusalaṃ kataṃ mayā,</i></a><br>
<a><i>Sukhañca dibbaṃ anubhomi attanā;</i></a><br>
<a><i>Modāmahaṃ tidasagaṇassa majjhe,</i></a><br>
<a><i>Na tassa puññassa khayampi ajjhagan”ti.</i></a></p>
</blockquote>
<p class="endsutta"><a data-ref="sc9, ms19Vv_1058"><i>Anekavaṇṇavimānaṃ aṭṭhamaṃ.</i></a></p>
</article>
</section>
</div>
</body>
</html>
