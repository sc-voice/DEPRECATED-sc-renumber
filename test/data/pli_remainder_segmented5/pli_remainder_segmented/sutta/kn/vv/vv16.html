<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv16">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pīṭhavagga</i></a></p>
<h1><a><i>16. Sirimāvimānavatthu</i></a></h1>
</div>
<blockquote class="gatha">
<p><a data-ref="sc1, vns136, pts-vp-pli2ed17, ms19Vv_153, msdiv137"><i>“Yuttā ca te paramaalaṅkatā hayā,</i></a><br>
<a><i>Adhomukhā aghasigamā balī javā;</i></a><br>
<a><i>Abhinimmitā pañcarathāsatā ca te,</i></a><br>
<a><i>Anventi taṃ sārathicoditā hayā.</i></a></p>
<p><a data-ref="sc2, vns137, ms19Vv_154, msdiv138"><i>Sā tiṭṭhasi rathavare alaṅkatā,</i></a><br>
<a><i>Obhāsayaṃ jalamiva joti pāvako;</i></a><br>
<a data-var="varatanu → varacāru (katthaci)"><i>Pucchāmi taṃ varatanu anomadassane,</i></a><br>
<a><i>Kasmā nu kāyā anadhivaraṃ upāgami”.</i></a></p>
<p><a data-var="yamāhunuttaraṃ → … anuttarā (sya1ed, sya2ed, pts-vp-pli1); … anuttaraṃ (pts-vp-pli2); … nuttarā (mr)" data-ref="sc3, vns138, ms19Vv_155, msdiv139"><i>“Kāmaggapattānaṃ yamāhunuttaraṃ,</i></a><br>
<a><i>Nimmāya nimmāya ramanti devatā;</i></a><br>
<a><i>Tasmā kāyā accharā kāmavaṇṇinī,</i></a><br>
<a><i>Idhāgatā anadhivaraṃ namassituṃ”.</i></a></p>
<p><a data-var="sucaritamācarīdha → sucarita mācarī idha (sya1ed, sya2ed, pts-vp-pli1)" data-ref="sc4, vns139, ms19Vv_156, msdiv140"><i>“Kiṃ tvaṃ pure sucaritamācarīdha,</i></a><br>
<a><i>Kenacchasi tvaṃ amitayasā sukhedhitā;</i></a><br>
<a><i>Iddhī ca te anadhivarā vihaṅgamā,</i></a><br>
<a><i>Vaṇṇo ca te dasa disā virocati.</i></a></p>
<p><a data-ref="sc5, vns140, ms19Vv_157, msdiv141"><i>Devehi tvaṃ parivutā sakkatā casi,</i></a><br>
<a><i>Kuto cutā sugatigatāsi devate;</i></a><br>
<a><i>Kassa vā tvaṃ vacanakarānusāsaniṃ,</i></a><br>
<a><i>Ācikkha me tvaṃ yadi buddhasāvikā”ti.</i></a></p>
<p><a data-ref="sc6, vns141, ms19Vv_158, msdiv142"><i>“Nagantare nagaravare sumāpite,</i></a><br>
<a><i>Paricārikā rājavarassa sirimato;</i></a><br>
<a><i>Nacce gīte paramasusikkhitā ahuṃ,</i></a><br>
<a data-var="avediṃsu → avedisuṃ (bj)"><i>Sirimāti maṃ rājagahe avediṃsu.</i></a></p>
<p><a data-ref="sc7, vns142, ms19Vv_159, msdiv143"><i>Buddho ca me isinisabho vināyako,</i></a><br>
<a><i>Adesayī samudayadukkhaniccataṃ;</i></a><br>
<a><i>Asaṅkhataṃ dukkhanirodhasassataṃ,</i></a><br>
<a><i>Maggañcimaṃ akuṭilamañjasaṃ sivaṃ.</i></a></p>
<p><a data-ref="sc8, vns143, ms19Vv_160, msdiv144"><i>Sutvānahaṃ amatapadaṃ asaṅkhataṃ,</i></a><br>
<a><i>Tathāgatassanadhivarassa sāsanaṃ;</i></a><br>
<a><i>Sīlesvahaṃ paramasusaṃvutā ahuṃ,</i></a><br>
<a data-var="naravarabuddhadesite → … bhāsite (bj)"><i>Dhamme ṭhitā naravarabuddhadesite.</i></a></p>
<p><a data-ref="sc9, vns144, ms19Vv_161, msdiv145"><i>Ñatvānahaṃ virajapadaṃ asaṅkhataṃ,</i></a><br>
<a><i>Tathāgatenanadhivarena desitaṃ;</i></a><br>
<a><i>Tatthevahaṃ samathasamādhimāphusiṃ,</i></a><br>
<a><i>Sāyeva me paramaniyāmatā ahu.</i></a></p>
<p><a data-ref="sc10, vns145, pts-vp-pli2ed18, ms19Vv_162, msdiv146"><i>Laddhānahaṃ amatavaraṃ visesanaṃ,</i></a><br>
<a><i>Ekaṃsikā abhisamaye visesiya;</i></a><br>
<a><i>Asaṃsayā bahujanapūjitā ahaṃ,</i></a><br>
<a data-var="Khiḍḍāratiṃ → khiḍḍaṃ ratiṃ (sya1ed, sya2ed, pts-vp-pli1)"><i>Khiḍḍāratiṃ paccanubhomanappakaṃ.</i></a></p>
<p><a data-var="amatadasamhi → amatarasamhi (sya1ed, sya2ed, mr)" data-ref="sc11, vns146, ms19Vv_163, msdiv147"><i>Evaṃ ahaṃ amatadasamhi devatā,</i></a><br>
<a><i>Tathāgatassanadhivarassa sāvikā;</i></a><br>
<a><i>Dhammaddasā paṭhamaphale patiṭṭhitā,</i></a><br>
<a><i>Sotāpannā na ca pana matthi duggati.</i></a></p>
<p><a data-ref="sc12, vns147, ms19Vv_164, msdiv148"><i>Sā vandituṃ anadhivaraṃ upāgamiṃ,</i></a><br>
<a><i>Pāsādike kusalarate ca bhikkhavo;</i></a><br>
<a><i>Namassituṃ samaṇasamāgamaṃ sivaṃ,</i></a><br>
<a><i>Sagāravā sirimato dhammarājino.</i></a></p>
<p><a data-ref="sc13, vns148, ms19Vv_165, msdiv149"><i>Disvā muniṃ muditamanamhi pīṇitā,</i></a><br>
<a><i>Tathāgataṃ naravaradammasārathiṃ;</i></a><br>
<a><i>Taṇhacchidaṃ kusalarataṃ vināyakaṃ,</i></a><br>
<a><i>Vandāmahaṃ paramahitānukampakan”ti.</i></a></p>
</blockquote>
<p class="endsutta"><a data-ref="sc14, ms19Vv_166"><i>Sirimāvimānaṃ soḷasamaṃ.</i></a></p>
</article>
</section>
</div>
</body>
</html>
