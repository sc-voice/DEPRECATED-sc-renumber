<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv30">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pāricchattakavagga</i></a></p>
<h1><a><i>2. Ucchudāyikāvimānavatthu</i></a></h1>
</div>
<blockquote class="gatha">
<p><a data-var="pathaviṃ → paṭhaviṃ (bj, sya1ed, sya2ed, pts-vp-pli1-2)" data-ref="sc1, vns280, pts-vp-pli2ed37, ms19Vv_319, msdiv296"><i>“Obhāsayitvā pathaviṃ sadevakaṃ,</i></a><br>
<a><i>Atirocasi candimasūriyā viya;</i></a><br>
<a><i>Siriyā ca vaṇṇena yasena tejasā,</i></a><br>
<a data-var="sahindake → saindake (bj)"><i>Brahmāva deve tidase sahindake.</i></a></p>
<p><a data-ref="sc2, vns281, ms19Vv_320, msdiv297"><i>Pucchāmi taṃ uppalamāladhārinī,</i></a><br>
<a><i>Āveḷinī kañcanasannibhattace;</i></a><br>
<a><i>Alaṅkate uttamavatthadhārinī,</i></a><br>
<a><i>Kā tvaṃ subhe devate vandase mamaṃ.</i></a></p>
<p><a data-ref="sc3, vns282, ms19Vv_321, msdiv298"><i>Kiṃ tvaṃ pure kammamakāsi attanā,</i></a><br>
<a><i>Manussabhūtā purimāya jātiyā;</i></a><br>
<a data-var="sīlasaṃyamaṃ → sīlasaññamaṃ (bj, sya1ed, sya2ed, pts-vp-pli1-2 ^vv48#3 [Ucchuvimānavatthu])"><i>Dānaṃ suciṇṇaṃ atha sīlasaṃyamaṃ,</i></a><br>
<a data-var="Kenūpapannā → kenupapannā (^vv48#3 [Ucchuvimānavatthu])"><i>Kenūpapannā sugatiṃ yasassinī;</i></a><br>
<a><i>Devate pucchitācikkha,</i></a><br>
<a><i>Kissa kammassidaṃ phalan”ti.</i></a></p>
<p><a data-var="gāmaṃ → gāme (sya1ed, mr)" data-ref="sc4, vns283, ms19Vv_322, msdiv299"><i>“Idāni bhante imameva gāmaṃ,</i></a><br>
<a><i>Piṇḍāya amhākaṃ gharaṃ upāgami;</i></a><br>
<a><i>Tato te ucchussa adāsi khaṇḍikaṃ,</i></a><br>
<a><i>Pasannacittā atulāya pītiyā.</i></a></p>
<p><a data-ref="sc5, vns284, ms19Vv_323, msdiv300"><i>Sassu ca pacchā anuyuñjate mamaṃ,</i></a><br>
<a data-var="avākiri → avākari (sya1ed, sya2ed, pts-vp-pli1, mr)"><i>Kahaṃ nu ucchuṃ vadhuke avākiri;</i></a><br>
<a><i>Na chaḍḍitaṃ no pana khāditaṃ mayā,</i></a><br>
<a><i>Santassa bhikkhussa sayaṃ adāsahaṃ.</i></a></p>
<p><a data-var="nvidaṃ → idaṃ (sya1ed, sya2ed, pts-vp-pli1)" data-ref="sc6, vns285, ms19Vv_324, msdiv301"><i>Tuyhaṃ nvidaṃ issariyaṃ atho mama,</i></a><br>
<a><i>Itissā sassu paribhāsate mamaṃ;</i></a><br>
<a><i>Pīṭhaṃ gahetvā pahāraṃ adāsi me,</i></a><br>
<a><i>Tato cutā kālakatāmhi devatā.</i></a></p>
<p><a data-ref="sc7, vns286, ms19Vv_325, msdiv302"><i>Tadeva kammaṃ kusalaṃ kataṃ mayā,</i></a><br>
<a><i>Sukhañca kammaṃ anubhomi attanā;</i></a><br>
<a><i>Devehi saddhiṃ paricārayāmahaṃ,</i></a><br>
<a><i>Modāmahaṃ kāmaguṇehi pañcahi.</i></a></p>
<p><a data-ref="sc8, vns287, ms19Vv_326, msdiv303"><i>Tadeva kammaṃ kusalaṃ kataṃ mayā,</i></a><br>
<a><i>Sukhañca kammaṃ anubhomi attanā;</i></a><br>
<a><i>Devindaguttā tidasehi rakkhitā,</i></a><br>
<a><i>Samappitā kāmaguṇehi pañcahi.</i></a></p>
<p><a data-ref="sc9, vns288, ms19Vv_327, msdiv304"><i>Etādisaṃ puññaphalaṃ anappakaṃ,</i></a><br>
<a><i>Mahāvipākā mama ucchudakkhiṇā;</i></a><br>
<a><i>Devehi saddhiṃ paricārayāmahaṃ,</i></a><br>
<a><i>Modāmahaṃ kāmaguṇehi pañcahi.</i></a></p>
<p><a data-ref="sc10, vns289, pts-vp-pli2ed38, ms19Vv_328, msdiv305"><i>Etādisaṃ puññaphalaṃ anappakaṃ,</i></a><br>
<a><i>Mahājutikā mama ucchudakkhiṇā;</i></a><br>
<a><i>Devindaguttā tidasehi rakkhitā,</i></a><br>
<a><i>Sahassanettoriva nandane vane.</i></a></p>
<p><a data-ref="sc11, vns290, ms19Vv_329, msdiv306"><i>Tuvañca bhante anukampakaṃ viduṃ,</i></a><br>
<a><i>Upecca vandiṃ kusalañca pucchisaṃ;</i></a><br>
<a><i>Tato te ucchussa adāsi khaṇḍikaṃ,</i></a><br>
<a><i>Pasannacittā atulāya pītiyā”ti.</i></a></p>
</blockquote>
<p class="endsutta"><a data-var="Ucchudāyikāvimānaṃ → ucchuvimānaṃ (sya1ed, sya2ed)" data-ref="sc12, ms19Vv_330"><i>Ucchudāyikāvimānaṃ dutiyaṃ.</i></a></p>
</article>
</section>
</div>
</body>
</html>
