<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv32">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Pāricchattakavagga</i></a></p>
<h1><a><i>4. Latāvimānavatthu</i></a></h1>
</div>
<blockquote class="gatha">
<p><a data-ref="sc1, vns300, pts-vp-pli2ed40, ms19Vv_341, msdiv316"><i>Latā ca sajjā pavarā ca devatā,</i></a><br>
<a data-var="Accimatī → accimukhī (bj); acchimutī (sya1ed, sya2ed, pts-vp-pli1); acchimatī (mr)"><i>Accimatī rājavarassa sirīmato;</i></a><br>
<a><i>Sutā ca rañño vessavaṇassa dhītā,</i></a><br>
<a><i>Rājīmatī dhammaguṇehi sobhatha.</i></a></p>
<p><a data-ref="sc2, vns301, ms19Vv_342, msdiv317"><i>Pañcettha nāriyo āgamaṃsu nhāyituṃ,</i></a><br>
<a><i>Sītodakaṃ uppaliniṃ sivaṃ nadiṃ;</i></a><br>
<a><i>Tā tattha nhāyitvā rametvā devatā,</i></a><br>
<a data-var="bravi → bruvī (bj)"><i>Naccitvā gāyitvā sutā lataṃ bravi.</i></a></p>
<p><a data-ref="sc3, vns302, ms19Vv_343, msdiv318"><i>“Pucchāmi taṃ uppalamāladhārini,</i></a><br>
<a><i>Āveḷini kañcanasannibhattace;</i></a><br>
<a><i>Timiratambakkhi nabheva sobhane,</i></a><br>
<a><i>Dīghāyukī kena kato yaso tava.</i></a></p>
<p><a data-ref="sc4, vns303, ms19Vv_344, msdiv319"><i>Kenāsi bhadde patino piyatarā,</i></a><br>
<a><i>Visiṭṭhakalyāṇitarassu rūpato;</i></a><br>
<a><i>Padakkhiṇā naccanagītavādite,</i></a><br>
<a><i>Ācikkha no tvaṃ naranāripucchitā”ti.</i></a></p>
<p><a data-ref="sc5, vns304, ms19Vv_345, msdiv320"><i>“Ahaṃ manussesu manussabhūtā,</i></a><br>
<a><i>Uḷārabhoge kule suṇisā ahosiṃ;</i></a><br>
<a><i>Akkodhanā bhattuvasānuvattinī,</i></a><br>
<a><i>Uposathe appamattā ahosiṃ.</i></a></p>
<p><a data-var="daharā apāpikā → daharāsa'pāpikā (bj); daharā apāvikā (sya1ed, sya2ed)" data-ref="sc6, vns305, pts-vp-pli2ed41, ms19Vv_346, msdiv321"><i>Manussabhūtā daharā apāpikā,</i></a><br>
<a><i>Pasannacittā patimābhirādhayiṃ;</i></a><br>
<a><i>Sadevaraṃ sassasuraṃ sadāsakaṃ,</i></a><br>
<a><i>Abhirādhayiṃ tamhi kato yaso mama.</i></a></p>
<p><a data-ref="sc7, vns306, ms19Vv_347, msdiv322"><i>Sāhaṃ tena kusalena kammunā,</i></a><br>
<a><i>Catubbhi ṭhānehi visesamajjhagā;</i></a><br>
<a><i>Āyuñca vaṇṇañca sukhaṃ balañca,</i></a><br>
<a><i>Khiḍḍāratiṃ paccanubhomanappakaṃ”.</i></a></p>
<p><a data-ref="sc8, vns307, ms19Vv_348, msdiv323"><i>“Sutaṃ nu taṃ bhāsati yaṃ ayaṃ latā,</i></a><br>
<a><i>Yaṃ no apucchimha akittayī no;</i></a><br>
<a><i>Patino kiramhākaṃ visiṭṭha nārīnaṃ,</i></a><br>
<a><i>Gatī ca tāsaṃ pavarā ca devatā.</i></a></p>
<p><a data-ref="sc9, vns308, ms19Vv_349, msdiv324"><i>Patīsu dhammaṃ pacarāma sabbā,</i></a><br>
<a><i>Patibbatā yattha bhavanti itthiyo;</i></a><br>
<a data-var="pacaritva → paricarāma (sya1ed, sya2ed); pacaritvāna (mr)"><i>Patīsu dhammaṃ pacaritva sabbā,</i></a><br>
<a><i>Lacchāmase bhāsati yaṃ ayaṃ latā.</i></a></p>
<p><a data-ref="sc10, vns309, ms19Vv_350, msdiv325"><i>Sīho yathā pabbatasānugocaro,</i></a><br>
<a><i>Mahindharaṃ pabbatamāvasitvā;</i></a><br>
<a><i>Pasayha hantvā itare catuppade,</i></a><br>
<a><i>Khudde mige khādati maṃsabhojano.</i></a></p>
<p><a data-ref="sc11, vns310, ms19Vv_351, msdiv326"><i>Tatheva saddhā idha ariyasāvikā,</i></a><br>
<a><i>Bhattāraṃ nissāya patiṃ anubbatā;</i></a><br>
<a><i>Kodhaṃ vadhitvā abhibhuyya maccharaṃ,</i></a><br>
<a><i>Saggamhi sā modati dhammacārinī”ti.</i></a></p>
</blockquote>
<p class="endsutta"><a data-ref="sc12, ms19Vv_352"><i>Latāvimānaṃ catutthaṃ.</i></a></p>
</article>
</section>
</div>
</body>
</html>
