<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.5.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Upacikāvagga</i></a></p>
<h1><a><i>10. Hatthiṅgapañha</i></a></h1>
</div>
<p><a data-ref="sc1, ms28Mi_1877, msdiv264"><i>“Bhante nāgasena, ‘hatthissa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, hatthī nāma caranto yeva pathaviṃ dāleti;</i></a> <a><i>evameva kho, mahārāja, yoginā yogāvacarena kāyaṃ sammasamāneneva sabbe kilesā dāletabbā.</i></a> <a><i>Idaṃ, mahārāja, hatthissa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1878"><i>Puna caparaṃ, mahārāja, hatthī sabbakāyeneva apaloketi, ujukaṃyeva pekkhati, na disāvidisā viloketi;</i></a> <a><i>evameva kho, mahārāja, yoginā yogāvacarena sabbakāyena apalokinā bhavitabbaṃ, na disāvidisā viloketabbā, na uddhaṃ ulloketabbaṃ, na adho oloketabbaṃ, yugamattapekkhinā bhavitabbaṃ.</i></a> <a><i>Idaṃ, mahārāja, hatthissa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1879"><i>Puna caparaṃ, mahārāja, hatthī anibaddhasayano gocarāyamanugantvā na tameva desaṃ vāsatthamupagacchati, na dhuvappatiṭṭhālayo;</i></a> <a><i>evameva kho, mahārāja, yoginā yogāvacarena anibaddhasayanena bhavitabbaṃ, nirālayena piṇḍāya gantabbaṃ, yadi passati vipassako manuññaṃ patirūpaṃ ruciradese bhavaṃ maṇḍapaṃ vā rukkhamūlaṃ vā guhaṃ vā pabbhāraṃ vā, tattheva vāsamupagantabbaṃ, dhuvappatiṭṭhālayo na kātabbo.</i></a> <a><i>Idaṃ, mahārāja, hatthissa tatiyaṃ aṅgaṃ gahetabbaṃ.</i></a></p>
<p><a data-ref="sc4, pts-vp-pli399, ms28Mi_1880"><i>Puna caparaṃ, mahārāja, hatthī udakaṃ ogāhitvā sucivimalasītalasalilaparipuṇṇaṃ kumuduppalapadumapuṇḍarīkasañchannaṃ mahatimahantaṃ padumasaraṃ ogāhitvā kīḷati gajavarakīḷaṃ;</i></a> <a><i>evameva kho, mahārāja, yoginā yogāvacarena sucivimalavippasannamanāviladhammavaravāripuṇṇaṃ vimuttikusumasañchannaṃ mahāsatipaṭṭhānapokkharaṇiṃ ogāhitvā ñāṇena saṅkhārā odhunitabbā vidhunitabbā, yogāvacarakīḷā kīḷitabbā.</i></a> <a><i>Idaṃ, mahārāja, hatthissa catutthaṃ aṅgaṃ gahetabbaṃ.</i></a></p>
<p><a data-ref="sc5, ms28Mi_1881"><i>Puna caparaṃ, mahārāja, hatthī sato pādaṃ uddharati, sato pādaṃ nikkhipati;</i></a> <a><i>evameva kho, mahārāja, yoginā yogāvacarena satena sampajānena pādaṃ uddharitabbaṃ, satena sampajānena pādaṃ nikkhipitabbaṃ, abhikkamapaṭikkame samiñjanapasāraṇe sabbattha satena sampajānena bhavitabbaṃ.</i></a> <a><i>Idaṃ, mahārāja, hatthissa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena saṃyuttanikāyavare—</i></a></p>
<blockquote class="gatha">
<p><a data-ref="sc6, ms28Mi_1882"><i>‘Kāyena saṃvaro sādhu,</i></a><br>
<a><i>sādhu vācāya saṃvaro;</i></a><br>
<a><i>Manasā saṃvaro sādhu,</i></a><br>
<a><i>sādhu sabbattha saṃvaro;</i></a><br>
<a><i>Sabbattha saṃvuto lajjī,</i></a><br>
<a><i>rakkhitoti pavuccatī’”ti.</i></a></p>
</blockquote>
<p class="endsutta"><a data-ref="sc7, ms28Mi_1883"><i>Hatthiṅgapañho dasamo.</i></a></p>
<p class="endsection"><a data-ref="sc8, ms28Mi_1884"><i>Upacikāvaggo catuttho.</i></a></p>
<p class="uddana-intro"><a data-ref="sc9, ms28Mi_1885"><i>Tassuddānaṃ</i></a></p>
<blockquote class="uddanagatha">
<p><a data-ref="sc10, ms28Mi_1886"><i>Upacikā biḷāro ca,</i></a><br>
<a><i>Undūro vicchikena ca;</i></a><br>
<a><i>Nakulo siṅgālo migo,</i></a><br>
<a><i>Gorūpo varāho hatthinā dasāti.</i></a></p>
</blockquote>
</article>
</section>
</div>
</body>
</html>
