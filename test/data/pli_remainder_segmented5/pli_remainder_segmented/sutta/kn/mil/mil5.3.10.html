<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.3.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Paṇāmitavagga</i></a></p>
<h1><a><i>10. Vaṇṇabhaṇanapañha</i></a></h1>
</div>
<p><a data-ref="sc1, ms28Mi_836, msdiv147"><i>“Bhante nāgasena, bhāsitampetaṃ bhagavatā—</i></a> <a><i>‘mamaṃ vā, bhikkhave, pare vaṇṇaṃ bhāseyyuṃ, dhammassa vā, saṃghassa vā vaṇṇaṃ bhāseyyuṃ, tatra tumhehi na ānando, na somanassaṃ, na cetaso uppilāvitattaṃ karaṇīyan’ti puna ca tathāgato selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṃ sakaguṇaṃ pakittesi—</i></a></p>
<blockquote class="gatha">
<p><a data-ref="sc2, ms28Mi_837"><i>‘Rājāhamasmi selāti,</i></a><br>
<a><i>dhammarājā anuttaro;</i></a><br>
<a><i>Dhammena cakkaṃ vattemi,</i></a><br>
<a><i>cakkaṃ appaṭivattiyan’ti.</i></a></p>
</blockquote>
<p><a data-ref="sc3, ms28Mi_838"><i>Yadi, bhante nāgasena, bhagavatā bhaṇitaṃ—</i></a> <a><i>‘mamaṃ vā, bhikkhave, pare vaṇṇaṃ bhāseyyuṃ, dhammassa vā saṃghassa vā vaṇṇaṃ bhāseyyuṃ, tatra tumhehi na ānando, na somanassaṃ, na cetaso uppilāvitattaṃ karaṇīyan’ti, tena hi selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṃ sakaguṇaṃ pakittesīti yaṃ vacanaṃ, taṃ micchā.</i></a> <a><i>Yadi selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṃ sakaguṇaṃ pakittesi, tena hi ‘mamaṃ vā, bhikkhave, pare vaṇṇaṃ bhāseyyuṃ, dhammassa vā saṃghassa vā vaṇṇaṃ bhāseyyuṃ, tatra tumhehi na ānando, na somanassaṃ, na cetaso uppilāvitattaṃ karaṇīyan’ti tampi vacanaṃ micchā.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc4, pts-vp-pli184, ms28Mi_839"><i>“Bhāsitampetaṃ, mahārāja, bhagavatā—</i></a> <a><i>‘mamaṃ vā, bhikkhave, pare vaṇṇaṃ bhāseyyuṃ, dhammassa vā saṃghassa vā vaṇṇaṃ bhāseyyuṃ, tatra tumhehi na ānando, na somanassaṃ, na cetaso uppilāvitattaṃ karaṇīyan’ti.</i></a> <a><i>Selassa ca brāhmaṇassa yathābhucce vaṇṇe bhaññamāne bhiyyo uttariṃ sakaguṇaṃ pakittitaṃ—</i></a></p>
<blockquote class="gatha">
<p><a data-ref="sc5, ms28Mi_840"><i>‘Rājāhamasmi selāti,</i></a><br>
<a><i>dhammarājā anuttaro;</i></a><br>
<a><i>Dhammena cakkaṃ vattemi,</i></a><br>
<a><i>cakkaṃ appaṭivattiyan’ti.</i></a></p>
</blockquote>
<p><a data-ref="sc6, ms28Mi_841"><i>Paṭhamaṃ, mahārāja, bhagavatā dhammassa sabhāvasarasalakkhaṇaṃ sabhāvaṃ avitathaṃ bhūtaṃ tacchaṃ tathatthaṃ paridīpayamānena bhaṇitaṃ—</i></a> <a><i>‘mamaṃ vā bhikkhave, pare vaṇṇaṃ bhāseyyuṃ, dhammassa vā saṃghassa vā vaṇṇaṃ bhāseyyuṃ, tatra tumhehi na ānando, na somanassaṃ, na cetaso uppilāvitattaṃ karaṇīyan’ti.</i></a> <a><i>Yaṃ pana bhagavatā selassa brāhmaṇassa yathābhucce vaṇṇe bhaññamāne bhiyyo uttariṃ sakaguṇaṃ pakittitaṃ—</i></a> <a><i>‘rājāhamasmi selāti, dhammarājā anuttaro’ti taṃ na lābhahetu, na yasahetu, na attahetu, na pakkhahetu, na antevāsikamyatāya, atha kho anukampāya kāruññena hitavasena evaṃ imassa dhammābhisamayo bhavissati tiṇṇañca māṇavakasatānanti, evaṃ bhiyyo uttariṃ sakaguṇaṃ bhaṇitaṃ—</i></a> <a><i>‘rājāhamasmi selāti, dhammarājā anuttaro’”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-ref="sc7, ms28Mi_842"><i>Vaṇṇabhaṇanapañho dasamo.</i></a></p>
</article>
</section>
</div>
</body>
</html>
