<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.8">
<article>
<div class="hgroup">
<p class="division"><a><i>Milindapañha</i></a></p>
<h1><a><i>8. Milindapañhapucchāvisajjanā</i></a></h1>
</div>
<p><a data-ref="sc1, ms28Mi_512, msdiv110"><i>Thero āha—</i></a> <a><i>“jānāsi kho, mahārāja, sampati kā velā”ti?</i></a> <a><i>“Āma, bhante, jānāmi ‘sampati paṭhamo yāmo atikkanto, majjhimo yāmo pavattati, ukkā padīpīyanti, cattāri paṭākāni āṇattāni gamissanti bhaṇḍato rājadeyyānī’”ti.</i></a></p>
<p><a data-var="parāpavādo → parappavādo (mr)" data-ref="sc2, pts-vp-pli88, ms28Mi_513"><i>Yonakā evamāhaṃsu “kallosi, mahārāja, paṇḍito thero”ti.</i></a> <a><i>“Āma, bhaṇe, paṇḍito thero, ediso ācariyo bhaveyya mādiso ca antevāsī, nacirasseva paṇḍito dhammaṃ ājāneyyā”ti.</i></a> <a><i>Tassa pañhaveyyākaraṇena tuṭṭho rājā theraṃ nāgasenaṃ satasahassagghanakena kambalena acchādetvā “bhante nāgasena, ajjatagge te aṭṭhasataṃ bhattaṃ paññapemi, yaṃ kiñci antepure kappiyaṃ, tena ca pavāremī”ti—āha.</i></a> <a><i>“Alaṃ, mahārāja jīvāmī”ti.</i></a> <a><i>“Jānāmi, bhante nāgasena, jīvasi, api ca attānañca rakkha, mamañca rakkhāhī”ti.</i></a> <a><i>“Kathaṃ attānaṃ rakkhasi, ‘nāgaseno milindaṃ rājānaṃ pasādeti, na ca kiñci alabhī’ti parāpavādo āgaccheyyāti, evaṃ attānaṃ rakkha.</i></a> <a><i>Kathaṃ mamaṃ rakkhasi, ‘milindo rājā pasanno pasannākāraṃ na karotī’ti parāpavādo āgaccheyyāti, evaṃ mamaṃ rakkhāhī”ti.</i></a> <a><i>“Tathā hotu, mahārājā”ti.</i></a> <a><i>“Seyyathāpi, bhante, sīho migarājā suvaṇṇapañjare pakkhittopi bahimukhoyeva hoti;</i></a> <a><i>evameva kho ahaṃ, bhante, kiñcāpi agāraṃ ajjhāvasāmi bahimukho yeva pana acchāmi.</i></a> <a><i>Sace ahaṃ, bhante, agārasmā anāgāriyaṃ pabbajeyyaṃ, na ciraṃ jīveyyaṃ, bahū me paccatthikā”ti.</i></a></p>
<p><a data-ref="sc3, ms28Mi_514, msdiv111"><i>Atha kho āyasmā nāgaseno milindassa rañño pañhaṃ visajjetvā uṭṭhāyāsanā saṃghārāmaṃ agamāsi.</i></a> <a><i>Acirapakkante ca āyasmante nāgasene milindassa rañño etadahosi—</i></a> <a><i>“kiṃ mayā pucchitaṃ, kiṃ bhadantena nāgasenena visajjitan”ti?</i></a> <a><i>Atha kho milindassa rañño etadahosi—</i></a> <a><i>“sabbaṃ mayā supucchitaṃ, sabbaṃ bhadantena nāgasenena suvisajjitan”ti.</i></a> <a><i>Āyasmatopi nāgasenassa saṃghārāmagatassa etadahosi—</i></a> <a><i>“kiṃ milindena raññā pucchitaṃ, kiṃ mayā visajjitan”ti.</i></a> <a><i>Atha kho āyasmato nāgasenassa etadahosi—</i></a> <a><i>“sabbaṃ milindena raññā supucchitaṃ, sabbaṃ mayā suvisajjitan”ti.</i></a></p>
<p><a data-ref="sc4, pts-vp-pli89, ms28Mi_515, msdiv112"><i>Atha kho āyasmā nāgaseno tassā rattiyā accayena pubbaṇhasamayaṃ nivāsetvā pattacīvaramādāya yena milindassa rañño nivesanaṃ tenupasaṅkami, upasaṅkamitvā paññatte āsane nisīdi.</i></a> <a><i>Atha kho milindo rājā āyasmantaṃ nāgasenaṃ abhivādetvā ekamantaṃ nisīdi, ekamantaṃ nisinno kho milindo rājā āyasmantaṃ nāgasenaṃ etadavoca—</i></a></p>
<p><a data-ref="sc5, ms28Mi_516"><i>“Mā kho bhadantassa evaṃ ahosi ‘nāgaseno mayā pañhaṃ pucchito’ti teneva somanassena taṃ rattāvasesaṃ vītināmesīti na te evaṃ daṭṭhabbaṃ.</i></a> <a><i>Tassa mayhaṃ, bhante, taṃ rattāvasesaṃ etadahosi—</i></a> <a><i>‘kiṃ mayā pucchitaṃ, kiṃ bhadantena visajjitan’ti, ‘sabbaṃ mayā supucchitaṃ, sabbaṃ bhadantena suvisajjitan’”ti.</i></a></p>
<p><a data-ref="sc6, ms28Mi_517"><i>Theropi evamāha—</i></a> <a><i>“mā kho mahārājassa evaṃ ahosi ‘milindassa rañño mayā pañho visajjito’ti teneva somanassena taṃ rattāvasesaṃ vītināmesīti na te evaṃ daṭṭhabbaṃ.</i></a> <a><i>Tassa mayhaṃ, mahārāja, taṃ rattāvasesaṃ etadahosi—</i></a> <a><i>‘kiṃ milindena raññā pucchitaṃ, kiṃ mayā visajjitan’ti, ‘sabbaṃ milindena raññā supucchitaṃ, sabbaṃ mayā suvisajjitan’”ti itiha te mahānāgā aññamaññassa subhāsitaṃ samanumodiṃsūti.</i></a></p>
<p class="endsection"><a data-var="Milindapañhapucchāvisajjanā niṭṭhitā → dukkarapañho ekūnavīsatimo. sattamo vaggo (maku)" data-ref="sc7, ms28Mi_518"><i>Milindapañhapucchāvisajjanā niṭṭhitā.</i></a></p>
</article>
</section>
</div>
</body>
</html>
