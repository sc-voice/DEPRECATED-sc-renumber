<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.3.6">
<article>
<div class="hgroup">
<p class="division"><a><i>Milindapañha</i></a></p>
<p><a><i>Vicāravagga</i></a></p>
<h1><a><i>6. Vedagūpañha</i></a></h1>
</div>
<p><a data-ref="sc1, ms28Mi_255, msdiv54"><i>Rājā āha—</i></a> <a><i>“bhante nāgasena, vedagū upalabbhatī”ti?</i></a> <a><i>“Ko panesa, mahārāja, vedagū nāmā”ti?</i></a> <a><i>“Yo, bhante, abbhantare jīvo cakkhunā rūpaṃ passati, sotena saddaṃ suṇāti, ghānena gandhaṃ ghāyati, jivhāya rasaṃ sāyati, kāyena phoṭṭhabbaṃ phusati, manasā dhammaṃ vijānāti, yathā mayaṃ idha pāsāde nisinnā yena yena vātapānena iccheyyāma passituṃ, tena tena vātapānena passeyyāma, puratthimenapi vātapānena passeyyāma, pacchimenapi vātapānena passeyyāma, uttarenapi vātapānena passeyyāma, dakkhiṇenapi vātapānena passeyyāma.</i></a> <a><i>Evameva kho, bhante, ayaṃ abbhantare jīvo yena yena dvārena icchati passituṃ, tena tena dvārena passatī”ti.</i></a></p>
<p><a data-ref="sc2, pts-vp-pli55, ms28Mi_256"><i>Thero āha—</i></a> <a><i>“pañcadvāraṃ, mahārāja, bhaṇissāmi, taṃ suṇohi, sādhukaṃ manasikarohi, yadi abbhantare jīvo cakkhunā rūpaṃ passati, yathā mayaṃ idha pāsāde nisinnā yena yena vātapānena iccheyyāma passituṃ, tena tena vātapānena rūpaṃyeva passeyyāma, puratthimenapi vātapānena rūpaṃyeva passeyyāma, pacchimenapi vātapānena rūpaṃyeva passeyyāma, uttarenapi vātapānena rūpaṃyeva passeyyāma, dakkhiṇenapi vātapānena rūpaṃyeva passeyyāma, evametena abbhantare jīvena sotenapi rūpaṃyeva passitabbaṃ, ghānenapi rūpaṃyeva passitabbaṃ, jivhāyapi rūpaṃyeva passitabbaṃ, kāyenapi rūpaṃyeva passitabbaṃ, manasāpi rūpaṃyeva passitabbaṃ;</i></a> <a><i>cakkhunāpi saddoyeva sotabbo, ghānenapi saddoyeva sotabbo, jivhāyapi saddoyeva sotabbo, kāyenapi saddoyeva sotabbo, manasāpi saddoyeva sotabbo;</i></a> <a><i>cakkhunāpi gandhoyeva ghāyitabbo, sotenapi gandhoyeva ghāyitabbo, jivhāyapi gandhoyeva ghāyitabbo, kāyenapi gandhoyeva ghāyitabbo, manasāpi gandhoyeva ghāyitabbo;</i></a> <a><i>cakkhunāpi rasoyeva sāyitabbo, sotenapi rasoyeva sāyitabbo, ghānenapi rasoyeva sāyitabbo, kāyenapi rasoyeva sāyitabbo, manasāpi rasoyeva sāyitabbo;</i></a> <a><i>cakkhunāpi phoṭṭhabbaṃyeva phusitabbaṃ, sotenapi phoṭṭhabbaṃ yeva phusitabbaṃ, ghānenapi phoṭṭhabbaṃyeva phusitabbaṃ, jivhāyapi phoṭṭhabbaṃ yeva phusitabbaṃ, manasāpi phoṭṭhabbaṃyeva phusitabbaṃ;</i></a> <a><i>cakkhunāpi dhammaṃ yeva vijānitabbaṃ, sotenapi dhammaṃyeva vijānitabbaṃ, ghānenapi dhammaṃ yeva vijānitabbaṃ, jivhāyapi dhammaṃyeva vijānitabbaṃ, kāyenapi dhammaṃyeva vijānitabban”ti?</i></a> <a><i>“Na hi, bhante”ti.</i></a></p>
<p><a data-ref="sc3, pts-vp-pli56, ms28Mi_257"><i>“Na kho te, mahārāja, yujjati purimena vā pacchimaṃ, pacchimena vā purimaṃ, yathā vā pana, mahārāja, mayaṃ idha pāsāde nisinnā imesu jālavātapānesu ugghāṭitesu mahantena ākāsena bahimukhā suṭṭhutaraṃ rūpaṃ passāma, evametena abbhantare jīvenāpi cakkhudvāresu ugghāṭitesu mahantena ākāsena suṭṭhutaraṃ rūpaṃ passitabbaṃ, sotesu ugghāṭitesu … ghāne ugghāṭite … jivhāya ugghāṭitāya … kāye ugghāṭite mahantena ākāsena suṭṭhutaraṃ saddo sotabbo, gandho ghāyitabbo, raso sāyitabbo, phoṭṭhabbo phusitabbo”ti?</i></a> <a><i>“Na hi, bhante”ti.</i></a></p>
<p><a data-ref="sc4, ms28Mi_258"><i>“Na kho te, mahārāja, yujjati purimena vā pacchimaṃ, pacchimena vā purimaṃ, yathā vā pana, mahārāja, ayaṃ dinno nikkhamitvā bahidvārakoṭṭhake tiṭṭheyya, jānāsi tvaṃ, mahārāja, ‘ayaṃ dinno nikkhamitvā bahidvārakoṭṭhake ṭhito’”ti?</i></a> <a><i>“Āma, bhante, jānāmī”ti.</i></a> <a><i>“Yathā vā pana, mahārāja, ayaṃ dinno anto pavisitvā tava purato tiṭṭheyya, jānāsi tvaṃ, mahārāja, ‘ayaṃ dinno anto pavisitvā mama purato ṭhito’”ti?</i></a> <a><i>“Āma, bhante, jānāmī”ti.</i></a> <a><i>“Evameva kho, mahārāja, abbhantare so jīvo jivhāya rase nikkhitte jāneyya ambilattaṃ vā lavaṇattaṃ vā tittakattaṃ vā kaṭukattaṃ vā kasāyattaṃ vā madhurattaṃ vā”ti?</i></a> <a><i>“Āma, bhante, jāneyyā”ti.</i></a> <a><i>“Te rase anto paviṭṭhe jāneyya ambilattaṃ vā lavaṇattaṃ vā tittakattaṃ vā kaṭukattaṃ vā kasāyattaṃ vā madhurattaṃ vā”ti.</i></a> <a><i>“Na hi, bhante”ti.</i></a></p>
<p><a data-var="pidahitvā → pidahitvāva (mr)" data-ref="sc5, ms28Mi_259"><i>“Na kho te, mahārāja, yujjati purimena vā pacchimaṃ, pacchimena vā purimaṃ, yathā, mahārāja, kocideva puriso madhughaṭasataṃ āharāpetvā madhudoṇiṃ pūrāpetvā purisassa mukhaṃ pidahitvā madhudoṇiyā pakkhipeyya, jāneyya, mahārāja, so puriso madhuṃ sampannaṃ vā na sampannaṃ vā”ti?</i></a> <a><i>“Na hi, bhante”ti.</i></a> <a><i>“Kena kāraṇenā”ti?</i></a> <a><i>“Na hi tassa, bhante, mukhe madhu paviṭṭhan”ti.</i></a></p>
<p><a data-ref="sc6, ms28Mi_260"><i>“Na kho te, mahārāja, yujjati purimena vā pacchimaṃ, pacchimena vā puriman”ti.</i></a> <a><i>“Nāhaṃ paṭibalo tayā vādinā saddhiṃ sallapituṃ;</i></a> <a><i>sādhu, bhante, atthaṃ jappehī”ti.</i></a></p>
<p><a data-ref="sc7, pts-vp-pli57, ms28Mi_261"><i>Thero abhidhammasaṃyuttāya kathāya rājānaṃ milindaṃ saññāpesi—</i></a> <a><i>“idha, mahārāja, cakkhuñca paṭicca rūpe ca uppajjati cakkhuviññāṇaṃ, taṃsahajātā phasso vedanā saññā cetanā ekaggatā jīvitindriyaṃ manasikāroti evamete dhammā paccayato jāyanti, na hettha vedagū upalabbhati, sotañca paṭicca sadde ca …pe…</i></a> <a><i>manañca paṭicca dhamme ca uppajjati manoviññāṇaṃ, taṃsahajātā phasso vedanā saññā cetanā ekaggatā jīvitindriyaṃ manasikāroti evamete dhammā paccayato jāyanti, na hettha vedagū upalabbhatī”ti.</i></a></p>
<p><a data-ref="sc8, ms28Mi_262"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc9, ms28Mi_263"><i>Vedagūpañho chaṭṭho.</i></a></p>
</article>
</section>
</div>
</body>
</html>
