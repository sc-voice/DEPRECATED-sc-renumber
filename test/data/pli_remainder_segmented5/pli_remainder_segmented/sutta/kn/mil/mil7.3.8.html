<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.3.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Samuddavagga</i></a></p>
<h1><a><i>8. Niyāmakaṅgapañha</i></a></h1>
</div>
<p><a data-ref="sc1, ms28Mi_1736, msdiv242"><i>“Bhante nāgasena, ‘niyāmakassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, niyāmako rattindivaṃ satataṃ samitaṃ appamatto yattappayatto nāvaṃ sāreti;</i></a> <a><i>evameva kho, mahārāja, yoginā yogāvacarena cittaṃ niyāmayamānena rattindivaṃ satataṃ samitaṃ appamattena yattappayattena yoniso manasikārena cittaṃ niyāmetabbaṃ.</i></a> <a><i>Idaṃ, mahārāja, niyāmakassa paṭhamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena dhammapade—</i></a></p>
<blockquote class="gatha">
<p><a data-ref="sc2, pts-vp-pli379, ms28Mi_1737"><i>‘Appamādaratā hotha,</i></a><br>
<a><i>sacittamanurakkhatha;</i></a><br>
<a><i>Duggā uddharathattānaṃ,</i></a><br>
<a data-var="sannova → sattova (bj)"><i>paṅke sannova kuñjaro’ti.</i></a></p>
</blockquote>
<p><a data-ref="sc3, ms28Mi_1738"><i>Puna caparaṃ, mahārāja, niyāmakassa yaṃ kiñci mahāsamudde kalyāṇaṃ vā pāpakaṃ vā, sabbaṃ taṃ viditaṃ hoti;</i></a> <a><i>evameva kho, mahārāja, yoginā yogāvacarena kusalākusalaṃ sāvajjānavajjaṃ hīnappaṇītaṃ kaṇhasukkasappaṭibhāgaṃ vijānitabbaṃ.</i></a> <a><i>Idaṃ, mahārāja, niyāmakassa dutiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1739"><i>Puna caparaṃ, mahārāja, niyāmako yante muddikaṃ deti ‘mā koci yantaṃ āmasitthā’ti;</i></a> <a><i>evameva kho, mahārāja, yoginā yogāvacarena citte saṃvaramuddikā dātabbā ‘mā kiñci pāpakaṃ akusalavitakkaṃ vitakkesī’ti, idaṃ, mahārāja, niyāmakassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena saṃyuttanikāyavare—</i></a> <a><i>‘mā, bhikkhave, pāpake akusale vitakke vitakkeyyātha, seyyathidaṃ—</i></a> <a><i>kāmavitakkaṃ byāpādavitakkaṃ vihiṃsāvitakkan’”ti.</i></a></p>
<p class="endsutta"><a data-ref="sc5, ms28Mi_1740"><i>Niyāmakaṅgapañho aṭṭhamo.</i></a></p>
</article>
</section>
</div>
</body>
</html>
