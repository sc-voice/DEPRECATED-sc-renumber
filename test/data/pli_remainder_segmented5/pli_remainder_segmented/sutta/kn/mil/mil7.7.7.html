<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.7.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Makkaṭakavagga</i></a></p>
<h1><a><i>7. Maṇiratanaṅgapañha</i></a></h1>
</div>
<p><a data-ref="sc1, ms28Mi_1963, msdiv281"><i>“Bhante nāgasena, ‘maṇiratanassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, maṇiratanaṃ ekantaparisuddhaṃ;</i></a> <a><i>evameva kho, mahārāja, yoginā yogāvacarena ekantaparisuddhājīvena bhavitabbaṃ.</i></a> <a><i>Idaṃ, mahārāja, maṇiratanassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1964"><i>Puna caparaṃ, mahārāja, maṇiratanaṃ na kenaci saddhiṃ missīyati;</i></a> <a><i>evameva kho, mahārāja, yoginā yogāvacarena pāpehi pāpasahāyehi saddhiṃ na missitabbaṃ.</i></a> <a><i>Idaṃ, mahārāja, maṇiratanassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1965"><i>Puna caparaṃ, mahārāja, maṇiratanaṃ jātiratanehi yojīyati;</i></a> <a><i>evameva kho, mahārāja, yoginā yogāvacarena uttamavarajātimantehi saddhiṃ saṃvasitabbaṃ, paṭipannakaphalaṭṭhasekkhaphalasamaṅgīhi sotāpannasakadāgāmianāgāmiarahantatevijjachaḷabhiññasamaṇamaṇiratanehi saddhiṃ saṃvasitabbaṃ.</i></a> <a><i>Idaṃ, mahārāja, maṇiratanassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena suttanipāte—</i></a></p>
<blockquote class="gatha">
<p><a data-ref="sc4, ms28Mi_1966"><i>‘Suddhā suddhehi saṃvāsaṃ,</i></a><br>
<a><i>Kappayavho patissatā;</i></a><br>
<a><i>Tato samaggā nipakā,</i></a><br>
<a><i>Dukkhassantaṃ karissathā’”ti.</i></a></p>
</blockquote>
<p class="endsutta"><a data-ref="sc5, ms28Mi_1967"><i>Maṇiratanaṅgapañho sattamo.</i></a></p>
</article>
</section>
</div>
</body>
</html>
