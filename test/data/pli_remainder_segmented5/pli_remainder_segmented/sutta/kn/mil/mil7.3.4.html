<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.3.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Samuddavagga</i></a></p>
<h1><a><i>4. Sālakalyāṇikaṅgapañha</i></a></h1>
</div>
<p><a data-ref="sc1, ms28Mi_1720, msdiv238"><i>“Bhante nāgasena, ‘sālakalyāṇikāya ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?</i></a> <a><i>“Yathā, mahārāja, sālakalyāṇikā nāma antopathaviyaṃyeva abhivaḍḍhati hatthasatampi bhiyyopi;</i></a> <a><i>evameva kho, mahārāja, yoginā yogāvacarena cattāri sāmaññaphalāni catasso paṭisambhidā chaḷabhiññāyo kevalañca samaṇadhammaṃ suññāgāreyeva paripūrayitabbaṃ.</i></a> <a><i>Idaṃ, mahārāja, sālakalyāṇikāya ekaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena rāhulena—</i></a></p>
<blockquote class="gatha">
<p><a data-ref="sc2, ms28Mi_1721"><i>‘Sālakalyāṇikā nāma,</i></a><br>
<a><i>pādapo dharaṇīruho;</i></a><br>
<a><i>Antopathaviyaṃyeva,</i></a><br>
<a><i>satahatthopi vaḍḍhati.</i></a></p>
<p><a data-ref="sc3, ms28Mi_1722"><i>Yathā kālamhi sampatte,</i></a><br>
<a><i>paripākena so dumo;</i></a><br>
<a><i>Uggañchitvāna ekāhaṃ,</i></a><br>
<a><i>satahatthopi vaḍḍhati.</i></a></p>
<p><a data-ref="sc4, ms28Mi_1723"><i>Evamevāhaṃ mahāvīra,</i></a><br>
<a><i>sālakalyāṇikā viya;</i></a><br>
<a><i>Abbhantare suññāgāre,</i></a><br>
<a><i>dhammato abhivaḍḍhayin’”ti.</i></a></p>
</blockquote>
<p class="endsutta"><a data-ref="sc5, ms28Mi_1724"><i>Sālakalyāṇikaṅgapañho catuttho.</i></a></p>
</article>
</section>
</div>
</body>
</html>
