<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.7.5">
<article>
<div class="hgroup">
<p class="division"><a><i>Milindapañha</i></a></p>
<p><a><i>Arūpadhammavavatthānavagga</i></a></p>
<h1><a><i>5. Dvinnaṃlokuppannānaṃsamakabhāvapañha</i></a></h1>
</div>
<p><a data-ref="sc1, ms28Mi_470, msdiv98"><i>Rājā āha—</i></a> <a><i>“bhante nāgasena, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, ko cirataraṃ ko sīghataran”ti?</i></a> <a><i>“Samakaṃ, mahārājā”ti.</i></a></p>
<p><a data-ref="sc2, pts-vp-pli83, ms28Mi_471"><i>“Opammaṃ karohī”ti.</i></a> <a><i>“Kuhiṃ pana, mahārāja, tava jātanagaran”ti?</i></a> <a><i>“Atthi, bhante, kalasigāmo nāma, tatthāhaṃ jāto”ti.</i></a> <a><i>“Kīva dūro, mahārāja, ito kalasigāmo hotī”ti.</i></a> <a><i>“Dvimattāni, bhante, yojanasatānī”ti.</i></a> <a><i>“Kīva dūraṃ, mahārāja, ito kasmīraṃ hotī”ti?</i></a> <a><i>“Dvādasa, bhante, yojanānī”ti.</i></a> <a><i>“Iṅgha tvaṃ, mahārāja, kalasigāmaṃ cintehī”ti.</i></a> <a><i>“Cintito, bhante”ti.</i></a> <a><i>“Iṅgha tvaṃ, mahārāja, kasmīraṃ cintehī”ti.</i></a> <a><i>“Cintitaṃ, bhante”ti.</i></a> <a><i>“Katamaṃ nu kho, mahārāja, cirena cintitaṃ, katamaṃ sīghataran”ti?</i></a> <a><i>“Samakaṃ, bhante”ti.</i></a> <a><i>“Evameva kho, mahārāja, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, samakaṃyeva uppajjantī”ti.</i></a></p>
<p><a data-ref="sc3, ms28Mi_472"><i>“Bhiyyo opammaṃ karohī”ti.</i></a> <a><i>“Taṃ kiṃ maññasi, mahārāja, dve sakuṇā ākāsena gaccheyyuṃ, tesu eko ucce rukkhe nisīdeyya, eko nīce rukkhe nisīdeyya, tesaṃ samakaṃ patiṭṭhitānaṃ katamassa chāyā paṭhamataraṃ pathaviyaṃ patiṭṭhaheyya, katamassa chāyā cirena pathaviyaṃ patiṭṭhaheyyā”ti?</i></a> <a><i>“Samakaṃ, bhante”ti.</i></a> <a><i>“Evameva kho, mahārāja, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, samakaṃyeva uppajjantī”ti.</i></a></p>
<p><a data-ref="sc4, ms28Mi_473"><i>“Kallosi, bhante nāgasenā”ti.</i></a></p>
<p class="endsutta"><a data-var="Dvinnaṃ lokuppannānaṃ samakabhāvapañho → brahmaloke kasmiranagarapañho (maku)" data-ref="sc5, ms28Mi_474"><i>Dvinnaṃ lokuppannānaṃ samakabhāvapañho pañcamo.</i></a></p>
</article>
</section>
</div>
</body>
</html>
