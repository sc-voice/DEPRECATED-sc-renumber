<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.8.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Kumbhavagga</i></a></p>
<h1><a><i>4. Khettaṅgapañha</i></a></h1>
</div>
<p><a data-ref="sc1, ms28Mi_1999, msdiv288"><i>“Bhante nāgasena, ‘khettassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, khettaṃ mātikāsampannaṃ hoti;</i></a> <a><i>evameva kho, mahārāja, yoginā yogāvacarena sucaritavattappaṭivattamātikāsampannena bhavitabbaṃ.</i></a> <a><i>Idaṃ, mahārāja, khettassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_2000"><i>Puna caparaṃ, mahārāja, khettaṃ mariyādāsampannaṃ hoti, tāya ca mariyādāya udakaṃ rakkhitvā dhaññaṃ paripāceti;</i></a> <a><i>evameva kho, mahārāja, yoginā yogāvacarena sīlahirimariyādāsampannena bhavitabbaṃ, tāya ca sīlahirimariyādāya sāmaññaṃ rakkhitvā cattāri sāmaññaphalāni gahetabbāni.</i></a> <a><i>Idaṃ, mahārāja, khettassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_2001"><i>Puna caparaṃ, mahārāja, khettaṃ uṭṭhānasampannaṃ hoti, kassakassa hāsajanakaṃ appampi bījaṃ vuttaṃ bahu hoti, bahu vuttaṃ bahutaraṃ hoti;</i></a> <a><i>evameva kho, mahārāja, yoginā yogāvacarena uṭṭhānasampannena vipulaphaladāyinā bhavitabbaṃ, dāyakānaṃ hāsajanakena bhavitabbaṃ, yathā appaṃ dinnaṃ bahu hoti, bahu dinnaṃ bahutaraṃ hoti.</i></a> <a><i>Idaṃ, mahārāja, khettassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena upālinā vinayadharena—</i></a></p>
<blockquote class="gatha">
<p><a data-ref="sc4, ms28Mi_2002"><i>‘Khettūpamena bhavitabbaṃ,</i></a><br>
<a><i>Uṭṭhānavipuladāyinā;</i></a><br>
<a><i>Esa khettavaro nāma,</i></a><br>
<a><i>Yo dadāti vipulaṃ phalan’”ti.</i></a></p>
</blockquote>
<p class="endsutta"><a data-ref="sc5, ms28Mi_2003"><i>Khettaṅgapañho catuttho.</i></a></p>
</article>
</section>
</div>
</body>
</html>
