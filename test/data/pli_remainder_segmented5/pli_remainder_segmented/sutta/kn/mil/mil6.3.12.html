<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil6.4.32">
<article>
<div class="hgroup">
<p class="division"><a><i>Milindapañha</i></a></p>
<p><a><i>Anumānapañha</i></a></p>
<p><a><i>Vessantaravagga</i></a></p>
<h1><a><i>12. Nibbānasannihitapañha</i></a></h1>
</div>
<p><a data-ref="sc1, ms28Mi_1372, msdiv201"><i>“Bhante nāgasena, atthi so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṃ vā adho vā tiriyaṃ vā, yattha nibbānaṃ sannihitan”ti?</i></a> <a><i>“Natthi, mahārāja, so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṃ vā adho vā tiriyaṃ vā, yattha nibbānaṃ sannihitan”ti.</i></a></p>
<p><a data-ref="sc2, pts-vp-pli327, ms28Mi_1373"><i>“Yadi, bhante nāgasena, natthi nibbānassa sannihitokāso, tena hi natthi nibbānaṃ?</i></a> <a><i>Yesañca taṃ nibbānaṃ sacchikataṃ, tesampi sacchikiriyā micchā, kāraṇaṃ tattha vakkhāmi.</i></a> <a><i>Yathā, bhante nāgasena, mahiyā dhaññuṭṭhānaṃ khettaṃ atthi, gandhuṭṭhānaṃ pupphaṃ atthi, pupphuṭṭhānaṃ gumbo atthi, phaluṭṭhānaṃ rukkho atthi, ratanuṭṭhānaṃ ākaro atthi, tattha yo koci yaṃ yaṃ icchati, so tattha gantvā taṃ taṃ harati;</i></a> <a><i>evameva kho, bhante nāgasena, yadi nibbānaṃ atthi, tassa nibbānassa uṭṭhānokāsopi icchitabbo, yasmā ca kho, bhante nāgasena, nibbānassa uṭṭhānokāso natthi, tasmā natthi nibbānanti brūmi, yesañca nibbānaṃ sacchikataṃ, tesampi sacchikiriyā micchā”ti.</i></a></p>
<p><a data-ref="sc3, ms28Mi_1374"><i>“Natthi, mahārāja, nibbānassa sannihitokāso, atthi cetaṃ nibbānaṃ, sammāpaṭipanno yoniso manasikārena nibbānaṃ sacchikaroti.</i></a> <a><i>Yathā pana, mahārāja, atthi aggi nāma, natthi tassa sannihitokāso, dve kaṭṭhāni saṅghaṭṭento aggiṃ adhigacchati;</i></a> <a><i>evameva kho, mahārāja, atthi nibbānaṃ, natthi tassa sannihitokāso, sammāpaṭipanno yoniso manasikārena nibbānaṃ sacchikaroti.</i></a></p>
<p><a data-ref="sc4, ms28Mi_1375"><i>Yathā vā pana, mahārāja, atthi satta ratanāni nāma.</i></a> <a><i>Seyyathidaṃ—</i></a> <a><i>cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanaṃ.</i></a> <a><i>Na ca tesaṃ ratanānaṃ sannihitokāso atthi, khattiyassa pana sammāpaṭipannassa paṭipattibalena tāni ratanāni upagacchanti.</i></a> <a><i>Evameva kho, mahārāja, atthi nibbānaṃ, natthi tassa sannihitokāso, sammāpaṭipanno yoniso manasikārena nibbānaṃ sacchikarotī”ti.</i></a></p>
<p><a data-ref="sc5, ms28Mi_1376"><i>“Bhante nāgasena, nibbānassa sannihitokāso mā hotu, atthi pana taṃ ṭhānaṃ, yattha ṭhito sammāpaṭipanno nibbānaṃ sacchikarotī”ti?</i></a> <a><i>“Āma, mahārāja, atthi taṃ ṭhānaṃ, yattha ṭhito sammāpaṭipanno nibbānaṃ sacchikarotī”ti.</i></a></p>
<p><a data-var="nigumbepi → nikumbepi (bj, maku, pts-vp-pli1)" data-ref="sc6, pts-vp-pli328, ms28Mi_1377"><i>“Katamaṃ pana, bhante, taṃ ṭhānaṃ, yattha ṭhito sammāpaṭipanno nibbānaṃ sacchikarotī”ti?</i></a> <a><i>“Sīlaṃ, mahārāja, ṭhānaṃ, sīle patiṭṭhito yoniso manasikaronto sakkayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito sammāpaṭipanno nibbānaṃ sacchikaroti.</i></a> <a><i>Yathā, mahārāja, yo koci cakkhumā puriso sakayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito ākāsaṃ passati;</i></a> <a><i>evameva kho, mahārāja, sīle patiṭṭhito yoniso manasikaronto sakayavanepi …pe…</i></a> <a><i>yattha katthacipi ṭhito sammāpaṭipanno nibbānaṃ sacchikaroti.</i></a></p>
<p><a data-ref="sc7, ms28Mi_1378"><i>Yathā vā pana, mahārāja, sakayavanepi …pe…</i></a> <a><i>yattha katthacipi ṭhitassa pubbadisā atthi;</i></a> <a><i>evameva kho, mahārāja, sīle patiṭṭhitassa yoniso manasikarontassa sakkayavanepi …pe…</i></a> <a><i>yattha katthacipi ṭhitassa sammāpaṭipannassa atthi nibbānasacchikiriyā”ti.</i></a> <a><i>“Sādhu, bhante nāgasena, desitaṃ tayā nibbānaṃ, desitā nibbānasacchikiriyā, parikkhatā sīlaguṇā, dassitā sammāpaṭipatti, ussāpito dhammaddhajo, saṇṭhapitā dhammanetti, avañjho suppayuttānaṃ sammāpayogo, evametaṃ gaṇivarapavara tathā sampaṭicchāmī”ti.</i></a></p>
<p class="endsutta"><a data-var="Nibbānasannihitapañho → nibbānassapaṭṭhānapañho (maku)" data-ref="sc8, ms28Mi_1379"><i>Nibbānasannihitapañho dvādasamo.</i></a></p>
<p class="endsection"><a data-ref="sc9, ms28Mi_1380"><i>Vessantaravaggo tatiyo.</i></a></p>
<p class="endsutta"><a data-ref="sc10, ms28Mi_1381"><i>Imasmiṃ vagge dvādasa pañhā.</i></a></p>
</article>
</section>
</div>
</body>
</html>
