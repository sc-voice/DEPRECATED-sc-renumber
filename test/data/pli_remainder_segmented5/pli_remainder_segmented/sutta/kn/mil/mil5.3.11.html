<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.3.11">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Paṇāmitavagga</i></a></p>
<h1><a><i>11. Ahiṃsāniggahapañha</i></a></h1>
</div>
<p><a data-var="maṃmivā’ti → māmakoti (bj, maku, pts-vp-pli1)" data-ref="sc1, pts-vp-pli185, ms28Mi_843, msdiv148"><i>“Bhante nāgasena, bhāsitampetaṃ bhagavatā—</i></a> <a data-var="piyo hohisi maṃmivā → piyo hohisi māmako (csp1ed, csp2ed)"><i>‘ahiṃsāya cara loke, piyo hohisi maṃmivā’ti.</i></a> <a><i>Puna ca bhaṇitaṃ—</i></a> <a><i>‘niggaṇhe niggahārahaṃ, paggaṇhe paggahārahan’ti.</i></a> <a><i>Niggaho nāma, bhante nāgasena, hatthacchedo pādacchedo vadho bandhanaṃ kāraṇā māraṇaṃ santativikopanaṃ, na etaṃ vacanaṃ bhagavato yuttaṃ, na ca bhagavā arahati etaṃ vacanaṃ vattuṃ.</i></a> <a><i>Yadi, bhante nāgasena, bhagavatā bhaṇitaṃ—</i></a> <a><i>‘ahiṃsāya cara loke, piyo hohisi maṃmivā’ti, tena hi ‘niggaṇhe niggahārahaṃ, paggaṇhe paggahārahan’ti yaṃ vacanaṃ, taṃ micchā.</i></a> <a><i>Yadi tathāgatena bhaṇitaṃ—</i></a> <a><i>‘niggaṇhe niggahārahaṃ, paggaṇhe paggahārahan’ti, tena hi ‘ahiṃsāya cara loke, piyo hohisi maṃmivā’ti tampi vacanaṃ micchā.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, pts-vp-pli186, ms28Mi_844"><i>“Bhāsitampetaṃ, mahārāja, bhagavatā—</i></a> <a><i>‘ahiṃsāya cara loke, piyo hohisi maṃmivā’ti, bhaṇitañca—</i></a> <a><i>‘niggaṇhe niggahārahaṃ, paggaṇhe paggahārahan’ti.</i></a> <a><i>‘Ahiṃsāya cara loke, piyo hohisi maṃmivā’ti sabbesaṃ, mahārāja, tathāgatānaṃ anumataṃ etaṃ, esā anusiṭṭhi, esā dhammadesanā, dhammo hi, mahārāja, ahiṃsālakkhaṇo, sabhāvavacanaṃ etaṃ.</i></a> <a><i>Yaṃ pana, mahārāja, tathāgato āha—</i></a> <a><i>‘niggaṇhe niggahārahaṃ, paggaṇhe paggahārahan’ti, bhāsā esā, uddhataṃ, mahārāja, cittaṃ niggahetabbaṃ, līnaṃ cittaṃ paggahetabbaṃ.</i></a> <a><i>Akusalaṃ cittaṃ niggahetabbaṃ, kusalaṃ cittaṃ paggahetabbaṃ.</i></a> <a><i>Ayoniso manasikāro niggahetabbo, yoniso manasikāro paggahetabbo.</i></a> <a><i>Micchāpaṭipanno niggahetabbo, sammāpaṭipanno paggahetabbo.</i></a> <a><i>Anariyo niggahetabbo ariyo paggahetabbo.</i></a> <a><i>Coro niggahetabbo, acoro paggahetabbo”ti.</i></a></p>
<p><a data-ref="sc3, ms28Mi_845"><i>“Hotu, bhante nāgasena, idāni tvaṃ paccāgatosi mama visayaṃ, yamahaṃ pucchāmi, so me attho upagato.</i></a> <a><i>Coro pana, bhante nāgasena, niggaṇhantena kathaṃ niggahetabbo”ti?</i></a> <a><i>“Coro, mahārāja, niggaṇhantena evaṃ niggahetabbo, paribhāsanīyo paribhāsitabbo, daṇḍanīyo daṇḍetabbo, pabbājanīyo pabbājetabbo, bandhanīyo bandhitabbo, ghātanīyo ghātetabbo”ti.</i></a> <a><i>“Yaṃ pana, bhante nāgasena, corānaṃ ghātanaṃ, taṃ tathāgatānaṃ anumatan”ti?</i></a> <a><i>“Na hi, mahārājā”ti.</i></a> <a><i>“Kissa pana coro anusāsanīyo anumato tathāgatānan”ti?</i></a> <a><i>“Yo so, mahārāja, ghātīyati, na so tathāgatānaṃ anumatiyā ghātīyati, sayaṃkatena so ghātīyati, api ca dhammānusiṭṭhiyā anusāsīyati, sakkā pana, mahārāja, tayā purisaṃ akārakaṃ anaparādhaṃ vīthiyaṃ carantaṃ gahetvā ghātayitun”ti?</i></a> <a><i>“Na sakkā, bhante”ti.</i></a> <a><i>“Kena kāraṇena, mahārājā”ti?</i></a> <a><i>“Akārakattā, bhante”ti.</i></a> <a><i>“Evameva kho, mahārāja, na coro tathāgatānaṃ anumatiyā haññati, sayaṃkatena so haññati, kiṃ panettha anusāsako kiñci dosaṃ āpajjatī”ti?</i></a> <a><i>“Na hi, bhante”ti.</i></a> <a><i>“Tena hi, mahārāja, tathāgatānaṃ anusiṭṭhi sammānusiṭṭhi hotī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-ref="sc4, ms28Mi_846"><i>Ahiṃsāniggahapañho ekādasamo.</i></a></p>
</article>
</section>
</div>
</body>
</html>
