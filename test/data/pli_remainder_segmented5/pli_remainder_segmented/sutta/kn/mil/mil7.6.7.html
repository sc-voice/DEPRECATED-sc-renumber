<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.6.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Sīhavagga</i></a></p>
<h1><a><i>7. Vagguliṅgapañha</i></a></h1>
</div>
<p><a data-ref="sc1, ms28Mi_1915, msdiv271"><i>“Bhante nāgasena, ‘vaggulissa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, vagguli gehaṃ pavisitvā vicaritvā nikkhamati, na tattha palibuddhati;</i></a> <a><i>evameva kho, mahārāja, yoginā yogāvacarena gāmaṃ piṇḍāya pavisitvā sapadānaṃ vicaritvā paṭiladdhalābhena khippameva nikkhamitabbaṃ, na tattha palibuddhena bhavitabbaṃ.</i></a> <a><i>Idaṃ, mahārāja, vaggulissa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli405, ms28Mi_1916"><i>Puna caparaṃ, mahārāja, vagguli paragehe vasamāno na tesaṃ parihāniṃ karoti;</i></a> <a><i>evameva kho, mahārāja, yoginā yogāvacarena kulāni upasaṅkamitvā atiyācanāya vā viññattibahulatāya vā kāyadosabahulatāya vā atibhāṇitāya vā samānasukhadukkhatāya vā na tesaṃ koci vippaṭisāro karaṇīyo, napi tesaṃ mūlakammaṃ parihāpetabbaṃ, sabbathā vaḍḍhiyeva icchitabbā.</i></a> <a><i>Idaṃ, mahārāja, vaggulissa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena dīghanikāyavare lakkhaṇasuttante—</i></a></p>
<blockquote class="gatha">
<p><a data-ref="sc3, ms28Mi_1917"><i>‘Suddhāya sīlena sutena buddhiyā,</i></a><br>
<a><i>Cāgena dhammena bahūhi sādhuhi;</i></a><br>
<a><i>Dhanena dhaññena ca khettavatthunā,</i></a><br>
<a><i>Puttehi dārehi catuppadehi ca.</i></a></p>
<p><a data-ref="sc4, ms28Mi_1918"><i>Ñātīhi mittehi ca bandhavehi,</i></a><br>
<a><i>Balena vaṇṇena sukhena cūbhayaṃ;</i></a><br>
<a><i>Kathaṃ na hāyeyyuṃ pareti icchati,</i></a><br>
<a><i>Atthasamiddhiñca panābhikaṅkhatī’”ti.</i></a></p>
</blockquote>
<p class="endsutta"><a data-var="Vagguliṅgapañho → vaggulyaṅgapañho (bj)" data-ref="sc5, ms28Mi_1919"><i>Vagguliṅgapañho sattamo.</i></a></p>
</article>
</section>
</div>
</body>
</html>
