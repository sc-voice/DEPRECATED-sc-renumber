<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.7.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Makkaṭakavagga</i></a></p>
<h1><a><i>9. Bāḷisikaṅgapañha</i></a></h1>
</div>
<p><a data-ref="sc1, ms28Mi_1974, msdiv283"><i>“Bhante nāgasena, ‘bāḷisikassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, bāḷisiko baḷisena macche uddharati;</i></a> <a><i>evameva kho, mahārāja, yoginā yogāvacarena ñāṇena uttariṃ sāmaññaphalāni uddharitabbāni.</i></a> <a><i>Idaṃ, mahārāja, bāḷisikassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli413, ms28Mi_1975"><i>Puna caparaṃ, mahārāja, bāḷisiko parittakaṃ vadhitvā vipulaṃ lābhamadhigacchati;</i></a> <a><i>evameva kho, mahārāja, yoginā yogāvacarena parittalokāmisamattaṃ pariccajitabbaṃ.</i></a> <a><i>Lokāmisamattaṃ, mahārāja, pariccajitvā yogī yogāvacaro vipulaṃ sāmaññaphalaṃ adhigacchati.</i></a> <a><i>Idaṃ, mahārāja, bāḷisikassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena rāhulena—</i></a></p>
<blockquote class="gatha">
<p><a data-ref="sc3, ms28Mi_1976"><i>‘Suññatañcānimittañca,</i></a><br>
<a><i>Vimokkhañcāppaṇihitaṃ;</i></a><br>
<a><i>Caturo phale chaḷabhiññā,</i></a><br>
<a><i>Cajitvā lokāmisaṃ labhe’”ti.</i></a></p>
</blockquote>
<p class="endsutta"><a data-ref="sc4, ms28Mi_1977"><i>Bāḷisikaṅgapañho navamo.</i></a></p>
</article>
</section>
</div>
</body>
</html>
