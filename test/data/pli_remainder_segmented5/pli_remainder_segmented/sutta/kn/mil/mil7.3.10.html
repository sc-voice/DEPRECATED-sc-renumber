<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.3.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Samuddavagga</i></a></p>
<h1><a><i>10. Samuddaṅgapañha</i></a></h1>
</div>
<p><a data-ref="sc1, ms28Mi_1744, msdiv244"><i>“Bhante nāgasena, ‘samuddassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, mahāsamuddo matena kuṇapena saddhiṃ na saṃvasati;</i></a> <a><i>evameva kho, mahārāja, yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṃ na saṃvasitabbaṃ.</i></a> <a><i>Idaṃ, mahārāja, samuddassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1745"><i>Puna caparaṃ, mahārāja, mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṃ dhārento pidahati, na bahi vikirati;</i></a> <a><i>evameva kho, mahārāja, yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni, na bahi nīharitabbāni.</i></a> <a><i>Idaṃ, mahārāja, samuddassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1746"><i>Puna caparaṃ, mahārāja, mahāsamuddo mahantehi mahābhūtehi saddhiṃ saṃvasati;</i></a> <a><i>evameva kho, mahārāja, yoginā yogāvacarena appicchaṃ santuṭṭhaṃ dhutavādaṃ sallekhavuttiṃ ācārasampannaṃ lajjiṃ pesalaṃ garuṃ bhāvanīyaṃ vattāraṃ vacanakkhamaṃ codakaṃ pāpagarahiṃ ovādakaṃ anusāsakaṃ viññāpakaṃ sandassakaṃ samādapakaṃ samuttejakaṃ sampahaṃsakaṃ kalyāṇamittaṃ sabrahmacāriṃ nissāya vasitabbaṃ.</i></a> <a><i>Idaṃ, mahārāja, mahāsamuddassa tatiyaṃ aṅgaṃ gahetabbaṃ.</i></a></p>
<p><a data-ref="sc4, pts-vp-pli381, ms28Mi_1747"><i>Puna caparaṃ, mahārāja, mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṃ velaṃ nātivattati;</i></a> <a><i>evameva kho, mahārāja, yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo.</i></a> <a><i>Idaṃ, mahārāja, mahāsamuddassa catutthaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena—</i></a></p>
<p><a data-var="mahārāja → pahārāda (bj); pahārādha (maku)" data-ref="sc5, ms28Mi_1748"><i>‘Seyyathāpi, mahārāja, mahāsamuddo ṭhitadhammo velaṃ nātikkamati;</i></a> <a><i>evameva kho, mahārāja, yaṃ mayā sāvakānaṃ sikkhāpadaṃ paññattaṃ, taṃ mama sāvakā jīvitahetupi nātikkamantī’ti.</i></a></p>
<p><a data-ref="sc6, ms28Mi_1749"><i>Puna caparaṃ, mahārāja, mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati;</i></a> <a><i>evameva kho, mahārāja, yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi padavibhattinavaṅgajinasāsanavaraṃ suṇantenāpi na tappitabbaṃ.</i></a> <a><i>Idaṃ, mahārāja, mahāsamuddassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena sutasomajātake—</i></a></p>
<blockquote class="gatha">
<p><a data-ref="sc7, ms28Mi_1750"><i>‘Aggi yathā tiṇakaṭṭhaṃ dahanto,</i></a><br>
<a><i>Na tappati sāgaro vā nadīhi;</i></a><br>
<a data-var="Evampi ce → evaṃ hi me (bj, pts-vp-pli1, mr); evaṃpi ve (maku)"><i>Evampi ce paṇḍitā rājaseṭṭha,</i></a><br>
<a><i>Sutvā na tappanti subhāsitenā’”ti.</i></a></p>
</blockquote>
<p class="endsutta"><a data-ref="sc8, ms28Mi_1751"><i>Samuddaṅgapañho dasamo.</i></a></p>
<p class="endsection"><a data-ref="sc9, ms28Mi_1752"><i>Samuddavaggo dutiyo.</i></a></p>
<p class="uddana-intro"><a data-ref="sc10, ms28Mi_1753"><i>Tassuddānaṃ</i></a></p>
<blockquote class="uddanagatha">
<p><a data-ref="sc11, ms28Mi_1754"><i>Lābulatā ca padumaṃ,</i></a><br>
<a><i>bījaṃ sālakalyāṇikā;</i></a><br>
<a><i>Nāvā ca nāvālagganaṃ,</i></a><br>
<a><i>kūpo niyāmako tathā;</i></a><br>
<a><i>Kammakāro samuddo ca,</i></a><br>
<a><i>vaggo tena pavuccatīti.</i></a></p>
</blockquote>
</article>
</section>
</div>
</body>
</html>
