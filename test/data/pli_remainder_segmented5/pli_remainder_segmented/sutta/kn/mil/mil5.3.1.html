<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.3.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Paṇāmitavagga</i></a></p>
<h1><a><i>1. Seṭṭhadhammapañha</i></a></h1>
</div>
<p><a data-var="abhisamparāye cā’ti → abhisamparāyañca (8D.116/1)" data-ref="sc1, pts-vp-pli162, ms28Mi_745, msdiv138"><i>“Bhante nāgasena, bhāsitampetaṃ bhagavatā—</i></a> <a><i>‘dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāye cā’ti.</i></a> <a><i>Puna ca ‘upāsako gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭhetī’ti.</i></a> <a><i>Yadi, bhante nāgasena, bhagavatā bhaṇitaṃ—</i></a> <a><i>‘dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāye cā’ti, tena hi ‘upāsako gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭhetī’ti yaṃ vacanaṃ, taṃ micchā.</i></a> <a><i>Yadi ‘upāsako gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭheti’, tena hi ‘dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāye cā’ti tampi vacanaṃ micchā.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, ms28Mi_746"><i>“Bhāsitampetaṃ, mahārāja, bhagavatā ‘dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāye cā’ti, ‘upāsako ca gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭheti’.</i></a> <a><i>Tattha pana kāraṇaṃ atthi.</i></a> <a><i>Katamaṃ taṃ kāraṇaṃ?</i></a></p>
<p><a data-var="Seṭṭho dhammārāmo → seṭṭhabhūmisayo (bj, maku); seṭṭho yamo (pts-vp-pli1)" data-ref="sc3, pts-vp-pli163, ms28Mi_747"><i>Vīsati kho panime, mahārāja, samaṇassa samaṇakaraṇā dhammā dve ca liṅgāni, yehi samaṇo abhivādanapaccuṭṭhānasammānanapūjanāraho hoti.</i></a> <a data-var="sikkhāsamādānaṃ → sikkhāpadhānaṃ (si); sikkhāpadānaṃ (maku); sukkāvadānaṃ (mr)"><i>Katame vīsati samaṇassa samaṇakaraṇā dhammā dve ca liṅgāni?</i></a> <a><i>Seṭṭho dhammārāmo, aggo niyamo, cāro vihāro saṃyamo saṃvaro khanti soraccaṃ ekattacariyā ekattābhirati paṭisallānaṃ hiriottappaṃ vīriyaṃ appamādo sikkhāsamādānaṃ uddeso paripucchā sīlādiabhirati nirālayatā sikkhāpadapāripūritā, kāsāvadhāraṇaṃ, bhaṇḍubhāvo.</i></a> <a><i>Ime kho, mahārāja, vīsati samaṇassa samaṇakaraṇā dhammā dve ca liṅgāni.</i></a> <a><i>Ete guṇe bhikkhu samādāya vattati, so tesaṃ dhammānaṃ anūnattā paripuṇṇattā sampannattā samannāgatattā asekkhabhūmiṃ arahantabhūmiṃ okkamati, seṭṭhaṃ bhūmantaraṃ okkamati, arahattāsannagatoti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-var="natthi me so samayo’ti → taṃ sāmaññan'ti (?)" data-ref="sc4, ms28Mi_748"><i>‘Khīṇāsavehi so sāmaññaṃ upagato, natthi me so samayo’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc5, ms28Mi_749"><i>‘Aggaparisaṃ so upagato, nāhaṃ taṃ ṭhānaṃ upagato’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc6, ms28Mi_750"><i>‘Labhati so pātimokkhuddesaṃ sotuṃ, nāhaṃ taṃ labhāmi sotun’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc7, ms28Mi_751"><i>‘So aññe pabbājeti upasampādeti jinasāsanaṃ vaḍḍheti, ahametaṃ na labhāmi kātun’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc8, ms28Mi_752"><i>‘Appamāṇesu so sikkhāpadesu samattakārī, nāhaṃ tesu vattāmī’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc9, ms28Mi_753"><i>‘Upagato so samaṇaliṅgaṃ, buddhādhippāye ṭhito, tenāhaṃ liṅgena dūramapagato’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc10, ms28Mi_754"><i>‘Parūḷhakacchalomo so anañjitaamaṇḍito anulittasīlagandho, ahaṃ pana maṇḍanavibhūsanābhirato’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc11, pts-vp-pli164, ms28Mi_755"><i>Api ca, mahārāja, ‘ye te vīsati samaṇakaraṇā dhammā dve ca liṅgāni, sabbepete dhammā bhikkhussa saṃvijjanti, soyeva te dhamme dhāreti, aññepi tattha sikkhāpeti, so me āgamo sikkhāpanañca natthī’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc12, ms28Mi_756"><i>Yathā, mahārāja, rājakumāro purohitassa santike vijjaṃ adhīyati, khattiyadhammaṃ sikkhati, so aparena samayena abhisitto ācariyaṃ abhivādeti paccuṭṭheti ‘sikkhāpako me ayan’ti;</i></a> <a><i>evameva kho, mahārāja, ‘bhikkhu sikkhāpako vaṃsadharo’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</i></a></p>
<p><a data-ref="sc13, ms28Mi_757"><i>Api ca, mahārāja, imināpetaṃ pariyāyena jānāhi bhikkhubhūmiyā mahantataṃ asamavipulabhāvaṃ.</i></a> <a><i>Yadi, mahārāja, upāsako sotāpanno arahattaṃ sacchikaroti, dveva tassa gatiyo bhavanti anaññā tasmiṃyeva divase parinibbāyeyya vā, bhikkhubhāvaṃ vā upagaccheyya.</i></a> <a><i>Acalā hi sā, mahārāja, pabbajjā, mahatī accuggatā, yadidaṃ bhikkhubhūmī”ti.</i></a> <a><i>“Ñāṇagato, bhante nāgasena, pañho sunibbeṭhito balavatā atibuddhinā tayā, na yimaṃ pañhaṃ samattho añño evaṃ viniveṭhetuṃ aññatra tavādisena buddhimatā”ti.</i></a></p>
<p class="endsutta"><a data-ref="sc14, ms28Mi_758"><i>Seṭṭhadhammapañho paṭhamo.</i></a></p>
</article>
</section>
</div>
</body>
</html>
