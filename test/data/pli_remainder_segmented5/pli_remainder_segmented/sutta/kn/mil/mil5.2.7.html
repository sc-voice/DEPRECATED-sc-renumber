<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.2.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Abhejjavagga</i></a></p>
<h1><a><i>7. Bhikkhusaṃghapariharaṇapañha</i></a></h1>
</div>
<p><a data-var="seyyathāpi ahaṃ etarahi → seyyathāpāhametarahi (8D.107/1)" data-ref="sc1, ms28Mi_735, msdiv136"><i>“Bhante nāgasena, bhāsitampetaṃ bhagavatā—</i></a> <a><i>‘tathāgatassa kho, ānanda, na evaṃ hoti “ahaṃ bhikkhusaṃghaṃ pariharissāmī”ti vā, “mamuddesiko bhikkhusaṃgho”ti vā’ti.</i></a> <a><i>Puna ca metteyyassa bhagavato sabhāvaguṇaṃ paridīpayamānena bhagavatā evaṃ bhaṇitaṃ—</i></a> <a><i>‘so anekasahassaṃ bhikkhusaṃghaṃ pariharissati, seyyathāpi ahaṃ etarahi anekasataṃ bhikkhusaṃghaṃ pariharāmī’ti.</i></a> <a><i>Yadi, bhante nāgasena, bhagavatā bhaṇitaṃ—</i></a> <a><i>‘tathāgatassa kho, ānanda, na evaṃ hoti “ahaṃ bhikkhusaṃghaṃ pariharissāmī”ti vā, “mamuddesiko bhikkhusaṃgho”ti vā’ti, tena hi anekasataṃ bhikkhusaṃghaṃ pariharāmīti yaṃ vacanaṃ, taṃ micchā.</i></a> <a><i>Yadi tathāgatena bhaṇitaṃ—</i></a> <a><i>‘so anekasahassaṃ bhikkhusaṃghaṃ pariharissati, seyyathāpi ahaṃ etarahi anekasataṃ bhikkhusaṃghaṃ pariharāmī’ti, tena hi ‘tathāgatassa kho, ānanda, na evaṃ hoti “ahaṃ bhikkhusaṃghaṃ pariharissāmī”ti vā, “mamuddesiko bhikkhusaṃgho”ti vā’ti tampi vacanaṃ micchā, ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, pts-vp-pli160, ms28Mi_736"><i>“Bhāsitampetaṃ, mahārāja, bhagavatā ‘tathāgatassa kho, ānanda, na evaṃ hoti “ahaṃ bhikkhusaṃghaṃ pariharissāmī”ti vā, “mamuddesiko bhikkhusaṃgho”ti vā’ti.</i></a> <a><i>Puna ca metteyyassāpi bhagavato sabhāvaguṇaṃ paridīpayamānena bhagavatā bhaṇitaṃ—</i></a> <a><i>‘so anekasahassaṃ bhikkhusaṃghaṃ pariharissati, seyyathāpi ahaṃ etarahi anekasataṃ bhikkhusaṃghaṃ pariharāmī’ti.</i></a> <a><i>Etasmiñca, mahārāja, pañhe eko attho sāvaseso, eko attho niravaseso.</i></a> <a><i>Na, mahārāja, tathāgato parisāya anugāmiko, parisā pana tathāgatassa anugāmikā.</i></a> <a><i>Sammuti, mahārāja, esā ‘ahan’ti ‘mamā’ti, na paramattho eso, vigataṃ, mahārāja, tathāgatassa pemaṃ, vigato sineho, ‘mayhan’tipi tathāgatassa gahaṇaṃ natthi, upādāya pana avassayo hoti.</i></a></p>
<p><a data-var="tathāgataṭṭhā → tathāgatapatiṭṭhā (bj); tathāgatapatiṭṭhāva (maku)" data-ref="sc3, ms28Mi_737"><i>Yathā, mahārāja, pathavī bhūmaṭṭhānaṃ sattānaṃ patiṭṭhā hoti upassayaṃ, pathaviṭṭhā cete sattā, na ca mahāpathaviyā ‘mayhete’ti apekkhā hoti;</i></a> <a><i>evameva kho, mahārāja, tathāgato sabbasattānaṃ patiṭṭhā hoti upassayaṃ, tathāgataṭṭhā cete sattā, na ca tathāgatassa ‘mayhete’ti apekkhā hoti.</i></a> <a><i>Yathā vā pana, mahārāja, mahatimahāmegho abhivassanto tiṇarukkhapasumanussānaṃ vuḍḍhiṃ deti santatiṃ anupāleti.</i></a> <a><i>Vuṭṭhūpajīvino cete sattā sabbe, na ca mahāmeghassa ‘mayhete’ti apekkhā hoti.</i></a> <a><i>Evameva kho, mahārāja, tathāgato sabbasattānaṃ kusaladhamme janeti anupāleti, satthūpajīvino cete sattā sabbe, na ca tathāgatassa ‘mayhete’ti apekkhā hoti.</i></a> <a><i>Taṃ kissa hetu?</i></a> <a><i>Attānudiṭṭhiyā pahīnattā”ti.</i></a></p>
<p><a data-ref="sc4, ms28Mi_738"><i>“Sādhu, bhante nāgasena, sunibbeṭhito pañho bahuvidhehi kāraṇehi, gambhīro uttānīkato, gaṇṭhi bhinno, gahanaṃ agahanaṃ kataṃ, andhakāro āloko kato, bhaggā paravādā, jinaputtānaṃ cakkhuṃ uppāditan”ti.</i></a></p>
<p class="endsutta"><a data-var="Bhikkhusaṃghapariharaṇapañho → bhagavato bhikkhugaṇaapekkhabhāvapañho (maku)" data-ref="sc5, ms28Mi_739"><i>Bhikkhusaṃghapariharaṇapañho sattamo.</i></a></p>
</article>
</section>
</div>
</body>
</html>
