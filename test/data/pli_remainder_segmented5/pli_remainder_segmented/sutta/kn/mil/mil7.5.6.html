<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.5.6">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Upacikāvagga</i></a></p>
<h1><a><i>6. Jarasiṅgālaṅgapañha</i></a></h1>
</div>
<p><a data-var="jarasiṅgālassa → jarasigālassa (bj, pts-vp-pli1)" data-ref="sc1, pts-vp-pli395, ms28Mi_1852, msdiv260"><i>“Bhante nāgasena, ‘jarasiṅgālassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, jarasiṅgālo bhojanaṃ paṭilabhitvā ajigucchamāno yāvadatthaṃ āharayati;</i></a> <a><i>evameva kho, mahārāja, yoginā yogāvacarena bhojanaṃ paṭilabhitvā ajigucchamānena sarīrayāpanamattameva paribhuñjitabbaṃ.</i></a> <a><i>Idaṃ, mahārāja, jarasiṅgālassa paṭhamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena mahākassapena—</i></a></p>
<blockquote class="gatha">
<p><a data-ref="sc2, ms28Mi_1853"><i>‘Senāsanamhā oruyha,</i></a><br>
<a><i>gāmaṃ piṇḍāya pāvisiṃ;</i></a><br>
<a><i>Bhuñjantaṃ purisaṃ kuṭṭhiṃ,</i></a><br>
<a><i>sakkacca naṃ upaṭṭhahiṃ.</i></a></p>
<p><a data-ref="sc3, ms28Mi_1854"><i>So me pakkena hatthena,</i></a><br>
<a><i>ālopaṃ upanāmayi;</i></a><br>
<a><i>Ālopaṃ pakkhipantassa,</i></a><br>
<a><i>aṅgulipettha chijjatha.</i></a></p>
<p><a data-ref="sc4, ms28Mi_1855"><i>Kuṭṭamūlañca nissāya,</i></a><br>
<a><i>ālopaṃ taṃ abhuñjisaṃ;</i></a><br>
<a><i>Bhuñjamāne vā bhutte vā,</i></a><br>
<a><i>jegucchaṃ me na vijjatī’ti.</i></a></p>
</blockquote>
<p><a data-ref="sc5, ms28Mi_1856"><i>Puna caparaṃ, mahārāja, jarasiṅgālo bhojanaṃ paṭilabhitvā na vicināti lūkhaṃ vā paṇītaṃ vāti;</i></a> <a><i>evameva kho, mahārāja, yoginā yogāvacarena bhojanaṃ paṭilabhitvā na vicinitabbaṃ ‘lūkhaṃ vā paṇītaṃ vā sampannaṃ vā asampannaṃ vā’ti, yathāladdhena santussitabbaṃ.</i></a> <a><i>Idaṃ, mahārāja, jarasiṅgālassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena upasenena vaṅgantaputtena—</i></a></p>
<blockquote class="gatha">
<p><a data-var="Lūkhenapi ca → lūkhenapi vā (^thag10.6#4 [Vaṅgantaputtaupasenattheragāthā])" data-ref="sc6, ms28Mi_1857"><i>‘Lūkhenapi ca santusse,</i></a><br>
<a><i>nāññaṃ patthe rasaṃ bahuṃ;</i></a><br>
<a><i>Rasesu anugiddhassa,</i></a><br>
<a data-var="ramate → ramatī (bj, maku, pts-vp-pli1)"><i>jhāne na ramate mano;</i></a><br>
<a data-var="santuṭṭho → santuṭṭhe (bj, pts-vp-pli1); santuṭṭhī (maku)"><i>Itarītarena santuṭṭho,</i></a><br>
<a><i>sāmaññaṃ paripūratī’”ti.</i></a></p>
</blockquote>
<p class="endsutta"><a data-var="Jarasiṅgālaṅgapañho → jarasigālaṅgapañho (bj)" data-ref="sc7, ms28Mi_1858"><i>Jarasiṅgālaṅgapañho chaṭṭho.</i></a></p>
</article>
</section>
</div>
</body>
</html>
