<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.3.6">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Samuddavagga</i></a></p>
<h1><a><i>6. Nāvālagganakaṅgapañha</i></a></h1>
</div>
<p><a data-ref="sc1, ms28Mi_1730, msdiv240"><i>“Bhante nāgasena, ‘nāvālagganakassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, nāvālagganakaṃ bahuūmijālākulavikkhobhitasalilatale mahatimahāsamudde nāvaṃ laggeti ṭhapeti, na deti disāvidisaṃ harituṃ;</i></a> <a><i>evameva kho, mahārāja, yoginā yogāvacarena rāgadosamohūmijāle mahatimahāvitakkasampahāre cittaṃ laggetabbaṃ, na dātabbaṃ disāvidisaṃ harituṃ.</i></a> <a><i>Idaṃ, mahārāja, nāvālagganakassa paṭhamaṃ aṅgaṃ gahetabbaṃ.</i></a></p>
<p><a data-var="na plavati → na pilavati (bj, pts-vp-pli1); na palavati (maku)" data-ref="sc2, pts-vp-pli378, ms28Mi_1731"><i>Puna caparaṃ, mahārāja, nāvālagganakaṃ na plavati visīdati, hatthasatepi udake nāvaṃ laggeti ṭhānamupaneti;</i></a> <a><i>evameva kho, mahārāja, yoginā yogāvacarena lābhayasasakkāramānanavandanapūjanaapacitīsu lābhaggayasaggepi na plavitabbaṃ, sarīrayāpanamattake yeva cittaṃ ṭhapetabbaṃ.</i></a> <a><i>Idaṃ, mahārāja, nāvālagganakassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc3, ms28Mi_1732"><i>‘Yathā samudde lagganakaṃ,</i></a><br>
<a><i>na plavati visīdati;</i></a><br>
<a><i>Tatheva lābhasakkāre,</i></a><br>
<a><i>mā plavatha visīdathā’”ti.</i></a></p>
</blockquote>
<p class="endsutta"><a data-var="Nāvālagganakaṅgapañho → nāvālakanakaṅgapañho (bj)" data-ref="sc4, ms28Mi_1733"><i>Nāvālagganakaṅgapañho chaṭṭho.</i></a></p>
</article>
</section>
</div>
</body>
</html>
