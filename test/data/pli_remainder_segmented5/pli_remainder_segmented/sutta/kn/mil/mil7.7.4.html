<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.7.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Makkaṭakavagga</i></a></p>
<h1><a><i>4. Pavanaṅgapañha</i></a></h1>
</div>
<p><a data-ref="sc1, ms28Mi_1944, msdiv278"><i>“Bhante nāgasena, ‘pavanassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, pavanaṃ nāma asucijanaṃ paṭicchādeti;</i></a> <a><i>evameva kho, mahārāja, yoginā yogāvacarena paresaṃ aparaddhaṃ khalitaṃ paṭicchādetabbaṃ na vivaritabbaṃ.</i></a> <a><i>Idaṃ, mahārāja, pavanassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli409, ms28Mi_1945"><i>Puna caparaṃ, mahārāja, pavanaṃ suññaṃ pacurajanehi;</i></a> <a><i>evameva kho, mahārāja, yoginā yogāvacarena rāgadosamohamānadiṭṭhijālehi sabbehi ca kilesehi suññena bhavitabbaṃ.</i></a> <a><i>Idaṃ, mahārāja, pavanassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1946"><i>Puna caparaṃ, mahārāja, pavanaṃ vivittaṃ janasambādharahitaṃ;</i></a> <a><i>evameva kho, mahārāja, yoginā yogāvacarena pāpakehi akusalehi dhammehi anariyehi pavivittena bhavitabbaṃ.</i></a> <a><i>Idaṃ, mahārāja, pavanassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1947"><i>Puna caparaṃ, mahārāja, pavanaṃ santaṃ parisuddhaṃ;</i></a> <a><i>evameva kho, mahārāja, yoginā yogāvacarena santena parisuddhena bhavitabbaṃ, nibbutena pahīnamānena pahīnamakkhena bhavitabbaṃ.</i></a> <a><i>Idaṃ, mahārāja, pavanassa catutthaṃ aṅgaṃ gahetabbaṃ.</i></a></p>
<p><a data-ref="sc5, ms28Mi_1948"><i>Puna caparaṃ, mahārāja, pavanaṃ ariyajanasaṃsevitaṃ;</i></a> <a><i>evameva kho, mahārāja, yoginā yogāvacarena ariyajanasaṃsevitena bhavitabbaṃ.</i></a> <a><i>Idaṃ, mahārāja, pavanassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena saṃyuttanikāyavare—</i></a></p>
<blockquote class="gatha">
<p><a data-ref="sc6, ms28Mi_1949"><i>‘Pavivittehi ariyehi,</i></a><br>
<a><i>pahitattehi jhāyibhi;</i></a><br>
<a><i>Niccaṃ āraddhavīriyehi,</i></a><br>
<a><i>paṇḍitehi sahāvase’”ti.</i></a></p>
</blockquote>
<p class="endsutta"><a data-ref="sc7, ms28Mi_1950"><i>Pavanaṅgapañho catuttho.</i></a></p>
</article>
</section>
</div>
</body>
</html>
