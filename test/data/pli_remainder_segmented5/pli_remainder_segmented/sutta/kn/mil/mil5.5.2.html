<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.5.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Santhavavagga</i></a></p>
<h1><a><i>2. Udarasaṃyatapañha</i></a></h1>
</div>
<p><a data-ref="sc1, ms28Mi_949, msdiv161"><i>“Bhante nāgasena, bhāsitampetaṃ bhagavatā—</i></a></p>
<blockquote class="gatha">
<p><a data-ref="sc2, ms28Mi_950"><i>‘Uttiṭṭhe nappamajjeyya,</i></a><br>
<a data-var="udare saṃyato siyā’ti → dhammaṃ sucaritaṃ care (18Dh.168/1)"><i>udare saṃyato siyā’ti.</i></a></p>
</blockquote>
<p><a data-ref="sc3, ms28Mi_951"><i>Puna ca bhagavatā bhaṇitaṃ—</i></a> <a><i>‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti.</i></a> <a><i>Yadi, bhante nāgasena, bhagavatā bhaṇitaṃ—</i></a> <a><i>‘uttiṭṭhe nappamajjeyya, udare saṃyato siyā’ti, tena hi ‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti yaṃ vacanaṃ, taṃ micchā.</i></a> <a><i>Yadi tathāgatena bhaṇitaṃ—</i></a> <a><i>‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti, tena hi ‘uttiṭṭhe nappamajjeyya, udare saṃyato siyā’ti tampi vacanaṃ micchā.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc4, pts-vp-pli214, ms28Mi_952"><i>“Bhāsitampetaṃ, mahārāja, bhagavatā—</i></a> <a><i>‘uttiṭṭhe nappamajjeyya, udare saṃyato siyā’ti, bhaṇitañca—</i></a> <a><i>‘ahaṃ kho panudāyi, appekadā iminā pattena samatitthikampi bhuñjāmi, bhiyyopi bhuñjāmī’ti.</i></a> <a><i>Yaṃ, mahārāja, bhagavatā bhaṇitaṃ—</i></a> <a><i>‘uttiṭṭhe nappamajjeyya, udare saṃyato siyā’ti, taṃ sabhāvavacanaṃ asesavacanaṃ nissesavacanaṃ nippariyāyavacanaṃ bhūtavacanaṃ tacchavacanaṃ yāthāvavacanaṃ aviparītavacanaṃ isivacanaṃ munivacanaṃ bhagavantavacanaṃ arahantavacanaṃ paccekabuddhavacanaṃ jinavacanaṃ sabbaññuvacanaṃ tathāgatassa arahato sammāsambuddhassa vacanaṃ.</i></a></p>
<p><a data-var="āyūhi → āyūhati (mr)" data-ref="sc5, ms28Mi_953"><i>Udare asaṃyato, mahārāja, pāṇampi hanati, adinnampi ādiyati, paradārampi gacchati, musāpi bhaṇati, majjampi pivati, mātarampi jīvitā voropeti, pitarampi jīvitā voropeti, arahantampi jīvitā voropeti, saṃghampi bhindati, duṭṭhena cittena tathāgatassa lohitampi uppādeti.</i></a> <a><i>Nanu, mahārāja, devadatto udare asaṃyato saṃghaṃ bhinditvā kappaṭṭhiyaṃ kammaṃ āyūhi.</i></a> <a><i>Evarūpāni, mahārāja, aññānipi bahuvidhāni kāraṇāni disvā bhagavatā bhaṇitaṃ—</i></a> <a><i>‘uttiṭṭhe nappamajjeyya, udare saṃyato siyā’ti.</i></a></p>
<p><a data-ref="sc6, ms28Mi_954"><i>Udare saṃyato, mahārāja, catusaccābhisamayaṃ abhisameti, cattāri sāmaññaphalāni sacchikaroti, catūsu paṭisambhidāsu aṭṭhasu samāpattīsu chasu abhiññāsu vasībhāvaṃ pāpuṇāti, kevalañca samaṇadhammaṃ pūreti.</i></a> <a><i>Nanu, mahārāja, sukapotako udare saṃyato hutvā yāva tāvatiṃsabhavanaṃ kampetvā sakkaṃ devānamindaṃ upaṭṭhānamupanesi, evarūpāni, mahārāja, aññānipi bahuvidhāni kāraṇāni disvā bhagavatā bhaṇitaṃ—</i></a> <a><i>‘uttiṭṭhe nappamajjeyya, udare saṃyato siyā’ti.</i></a></p>
<p><a data-ref="sc7, ms28Mi_955"><i>Yaṃ pana, mahārāja, bhagavatā bhaṇitaṃ—</i></a> <a><i>‘ahaṃ kho panudāyi appekadā iminā pattena samatitthikampi bhuñjāmi, bhiyyopi bhuñjāmī’ti, taṃ katakiccena niṭṭhitakiriyena siddhatthena vusitavosānena nirāvaraṇena sabbaññunā sayambhunā tathāgatena attānaṃ upādāya bhaṇitaṃ.</i></a></p>
<p><a data-ref="sc8, pts-vp-pli215, ms28Mi_956"><i>Yathā, mahārāja, vantassa virittassa anuvāsitassa āturassa sappāyakiriyā icchitabbā hoti;</i></a> <a><i>evameva kho, mahārāja, sakilesassa adiṭṭhasaccassa udare saṃyamo karaṇīyo hoti.</i></a> <a><i>Yathā, mahārāja, maṇiratanassa sappabhāsassa jātimantassa abhijātiparisuddhassa majjananighaṃsanaparisodhanena karaṇīyaṃ na hoti;</i></a> <a><i>evameva kho, mahārāja, tathāgatassa buddhavisaye pāramiṃ gatassa kiriyākaraṇesu āvaraṇaṃ na hotī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Udarasaṃyatapañho → udarasaṃyamapañho (maku)" data-ref="sc9, ms28Mi_957"><i>Udarasaṃyatapañho dutiyo.</i></a></p>
</article>
</section>
</div>
</body>
</html>
