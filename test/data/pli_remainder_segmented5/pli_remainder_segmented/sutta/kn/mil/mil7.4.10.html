<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>10. Cakkavattiṅgapañha</i></a></h1>
</div>
<p><a data-ref="sc1, ms28Mi_1825, msdiv254"><i>“Bhante nāgasena, ‘cakkavattissa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti?</i></a> <a><i>“Yathā, mahārāja, cakkavattī catūhi saṅgahavatthūhi janaṃ saṅgaṇhāti;</i></a> <a><i>evameva kho, mahārāja, yoginā yogāvacarena catassannaṃ parisānaṃ mānasaṃ saṅgahetabbaṃ anuggahetabbaṃ sampahaṃsetabbaṃ.</i></a> <a><i>Idaṃ, mahārāja, cakkavattissa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1826"><i>Puna caparaṃ, mahārāja, cakkavattissa vijite corā na uṭṭhahanti;</i></a> <a><i>evameva kho, mahārāja, yoginā yogāvacarena kāmarāgabyāpādavihiṃsāvitakkā na uppādetabbā.</i></a> <a><i>Idaṃ, mahārāja, cakkavattissa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena—</i></a></p>
<blockquote class="gatha">
<p><a data-ref="sc3, ms28Mi_1827"><i>‘Vitakkūpasame ca yo rato,</i></a><br>
<a data-var="bhāvayate → bhāvayatī (bj, maku, pts-vp-pli1)"><i>Asubhaṃ bhāvayate sadā sato;</i></a><br>
<a><i>Esa kho byanti kāhiti,</i></a><br>
<a><i>Esa checchati mārabandhanan’ti.</i></a></p>
</blockquote>
<p><a data-ref="sc4, pts-vp-pli392, ms28Mi_1828"><i>Puna caparaṃ, mahārāja, cakkavattī divase divase samuddapariyantaṃ mahāpathaviṃ anuyāyati kalyāṇapāpakāni vicinamāno;</i></a> <a><i>evameva kho, mahārāja, yoginā yogāvacarena kāyakammaṃ vacīkammaṃ manokammaṃ divase divase paccavekkhitabbaṃ ‘kiṃ nu kho me imehi tīhi ṭhānehi anupavajjassa divaso vītivattatī’ti.</i></a> <a><i>Idaṃ, mahārāja, cakkavattissa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena aṅguttaranikāyavare—</i></a></p>
<p><a data-var="Kathambhūtassa → kathaṃbhūtassa (17A10.48/1) | vītivattantīti → vītipatantīti (bj, maku, pts-vp-pli1)" data-ref="sc5, ms28Mi_1829"><i>‘Kathambhūtassa me rattindivā vītivattantīti pabbajitena abhiṇhaṃ paccavekkhitabban’ti.</i></a></p>
<p><a data-ref="sc6, ms28Mi_1830"><i>Puna caparaṃ, mahārāja, cakkavattissa abbhantarabāhirārakkhā susaṃvihitā hoti;</i></a> <a><i>evameva kho, mahārāja, yoginā yogāvacarena abbhantarānaṃ bāhirānaṃ kilesānaṃ ārakkhāya satidovāriko ṭhapetabbo.</i></a> <a><i>Idaṃ, mahārāja, cakkavattissa catutthaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena—</i></a></p>
<p><a data-ref="sc7, ms28Mi_1831"><i>‘Satidovāriko, bhikkhave, ariyasāvako akusalaṃ pajahati kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī’”ti.</i></a></p>
<p class="endsutta"><a data-var="Cakkavattiṅgapañho → cakkavattayaṅgapañho (bj)" data-ref="sc8, ms28Mi_1832"><i>Cakkavattiṅgapañho dasamo.</i></a></p>
<p class="endsection"><a data-var="Pathavīvaggo → paṭhavīvaggo (bj); cakkavattivaggo (maku)" data-ref="sc9, ms28Mi_1833"><i>Pathavīvaggo tatiyo.</i></a></p>
<p class="uddana-intro"><a data-ref="sc10, ms28Mi_1834"><i>Tassuddānaṃ</i></a></p>
<blockquote class="uddanagatha">
<p><a data-ref="sc11, ms28Mi_1835"><i>Pathavī āpo ca tejo ca,</i></a><br>
<a><i>vāyo ca pabbatena ca;</i></a><br>
<a><i>Ākāso candasūriyo ca,</i></a><br>
<a><i>sakko ca cakkavattināti.</i></a></p>
</blockquote>
</article>
</section>
</div>
</body>
</html>
