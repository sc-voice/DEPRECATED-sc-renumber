<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.1.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Iddhibalavagga</i></a></p>
<h1><a><i>9. Uttarikaraṇīyapañha</i></a></h1>
</div>
<p><a data-ref="sc1, pts-vp-pli139, ms28Mi_665, msdiv128"><i>“Bhante nāgasena, tumhe bhaṇatha—</i></a> <a><i>‘yaṃ kiñci karaṇīyaṃ tathāgatassa, sabbaṃ taṃ bodhiyāyeva mūle pariniṭṭhitaṃ, natthi tathāgatassa uttariṃ karaṇīyaṃ, katassa vā paticayo’ti, idañca temāsaṃ paṭisallānaṃ dissati.</i></a> <a><i>Yadi, bhante nāgasena, yaṃ kiñci karaṇīyaṃ tathāgatassa, sabbaṃ taṃ bodhiyāyeva mūle pariniṭṭhitaṃ, natthi tathāgatassa uttariṃ karaṇīyaṃ, katassa vā paticayo, tena hi ‘temāsaṃ paṭisallīno’ti yaṃ vacanaṃ, taṃ micchā.</i></a> <a><i>Yadi temāsaṃ paṭisallīno, tena hi ‘yaṃ kiñci karaṇīyaṃ, tathāgatassa, sabbaṃ taṃ bodhiyāyeva mūle pariniṭṭhitan’ti tampi vacanaṃ micchā.</i></a> <a><i>Natthi katakaraṇīyassa paṭisallānaṃ, sakaraṇīyasseva paṭisallānaṃ yathā nāma byādhitasseva bhesajjena karaṇīyaṃ hoti, abyādhitassa kiṃ bhesajjena.</i></a> <a><i>Chātasseva bhojanena karaṇīyaṃ hoti, achātassa kiṃ bhojanena.</i></a> <a><i>Evameva kho, bhante nāgasena, natthi katakaraṇīyassa paṭisallānaṃ, sakaraṇīyasseva paṭisallānaṃ.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, ms28Mi_666"><i>“Yaṃ kiñci, mahārāja, karaṇīyaṃ tathāgatassa, sabbaṃ taṃ bodhiyāyeva mūle pariniṭṭhitaṃ, natthi tathāgatassa uttariṃ karaṇīyaṃ, katassa vā paticayo, bhagavā ca temāsaṃ paṭisallīno, paṭisallānaṃ kho, mahārāja, bahuguṇaṃ, sabbepi tathāgatā paṭisallīyitvā sabbaññutaṃ pattā, taṃ te sukataguṇamanussarantā paṭisallānaṃ sevanti.</i></a> <a><i>Yathā, mahārāja, puriso rañño santikā laddhavaro paṭiladdhabhogo taṃ sukataguṇamanussaranto aparāparaṃ rañño upaṭṭhānaṃ eti;</i></a> <a><i>evameva kho, mahārāja, sabbepi tathāgatā paṭisallīyitvā sabbaññutaṃ pattā, taṃ te sukataguṇamanussarantā paṭisallānaṃ sevanti.</i></a></p>
<p><a data-ref="sc3, ms28Mi_667"><i>Yathā vā pana, mahārāja, puriso āturo dukkhito bāḷhagilāno bhisakkamupasevitvā sotthimanuppatto taṃ sukataguṇamanussaranto aparāparaṃ bhisakkamupasevati;</i></a> <a><i>evameva kho, mahārāja, sabbepi tathāgatā paṭisallīyitvā sabbaññutaṃ pattā, taṃ te sukataguṇamanussarantā paṭisallānaṃ sevanti.</i></a></p>
<p><a data-var="samanussarantā → samanupassantā (bj, pts-vp-pli1); samanussaramāno (maku)" data-ref="sc4, pts-vp-pli140, ms28Mi_668"><i>Aṭṭhavīsati kho panime, mahārāja, paṭisallānaguṇā, ye guṇe samanussarantā tathāgatā paṭisallānaṃ sevanti.</i></a> <a data-var="snehayati → sobhayati (si)"><i>Katame aṭṭhavīsati?</i></a> <a><i>Idha, mahārāja, paṭisallānaṃ paṭisallīyamānaṃ attānaṃ rakkhati, āyuṃ vaḍḍheti, balaṃ deti, vajjaṃ pidahati, ayasamapaneti, yasamupaneti, aratiṃ vinodeti, ratimupadahati, bhayamapaneti, vesārajjaṃ karoti, kosajjamapaneti, vīriyamabhijaneti, rāgamapaneti, dosamapaneti, mohamapaneti, mānaṃ nihanti, vitakkaṃ bhañjati, cittaṃ ekaggaṃ karoti, mānasaṃ snehayati, hāsaṃ janeti, garukaṃ karoti, lābhamuppādayati, namassiyaṃ karoti, pītiṃ pāpeti, pāmojjaṃ karoti, saṅkhārānaṃ sabhāvaṃ dassayati, bhavappaṭisandhiṃ ugghāṭeti, sabbasāmaññaṃ deti.</i></a> <a><i>Ime kho, mahārāja, aṭṭhavīsati paṭisallānaguṇā, ye guṇe samanussarantā tathāgatā paṭisallānaṃ sevanti.</i></a></p>
<p><a data-ref="sc5, ms28Mi_669"><i>Api ca kho, mahārāja, tathāgatā santaṃ sukhaṃ samāpattiratiṃ anubhavitukāmā paṭisallānaṃ sevanti pariyositasaṅkappā.</i></a> <a><i>Catūhi kho, mahārāja, kāraṇehi tathāgatā paṭisallānaṃ sevanti.</i></a> <a><i>Katamehi catūhi?</i></a> <a><i>Vihāraphāsutāyapi, mahārāja, tathāgatā paṭisallānaṃ sevanti, anavajjaguṇabahulatāyapi tathāgatā paṭisallānaṃ sevanti, asesaariyavīthitopi tathāgatā paṭisallānaṃ sevanti, sabbabuddhānaṃ thutathomitavaṇṇitapasatthatopi tathāgatā paṭisallānaṃ sevanti.</i></a> <a><i>Imehi kho, mahārāja, catūhi kāraṇehi tathāgatā paṭisallānaṃ sevanti.</i></a> <a><i>Iti kho, mahārāja, tathāgatā paṭisallānaṃ sevanti na sakaraṇīyatāya, na katassa vā paticayāya, atha kho guṇavisesadassāvitāya tathāgatā paṭisallānaṃ sevantī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Uttarikaraṇīyapañho → uttarikaraṇīyābhāvapañho (bj); tathāgatassa uttarikaraṇīyābhāvapañho (maku)" data-ref="sc6, ms28Mi_670"><i>Uttarikaraṇīyapañho navamo.</i></a></p>
</article>
</section>
</div>
</body>
</html>
