<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.8.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Kumbhavagga</i></a></p>
<h1><a><i>2. Kāḷāyasaṅgapañha</i></a></h1>
</div>
<p><a data-var="kāḷāyasassa → kāḷahaṃsassa (mr)" data-ref="sc1, pts-vp-pli415, ms28Mi_1989, msdiv286"><i>“Bhante nāgasena, ‘kāḷāyasassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a data-var="supīto → suthito (pts-vp-pli1, mr) | vamati → vahati (bj, maku, pts-vp-pli1, mr)"><i>“Yathā, mahārāja, kāḷāyaso supīto vamati;</i></a> <a data-var="mānasaṃ yoniso manasikārena → yoniso manasikāre (bj, maku, pts-vp-pli1, mr)"><i>evameva kho, mahārāja, yogino yogāvacarassa mānasaṃ yoniso manasikārena apītaṃ vamati.</i></a> <a><i>Idaṃ, mahārāja, kāḷāyasassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1990"><i>Puna caparaṃ, mahārāja, kāḷāyaso sakiṃ pītaṃ udakaṃ na vamati;</i></a> <a><i>evameva kho, mahārāja, yoginā yogāvacarena yo sakiṃ uppanno pasādo, na puna so vamitabbo ‘uḷāro so bhagavā sammāsambuddho, svākkhāto dhammo, suppaṭipanno saṃgho’ti.</i></a> <a><i>‘Rūpaṃ aniccaṃ, vedanā aniccā, saññā aniccā, saṅkhārā aniccā, viññāṇaṃ aniccan’ti yaṃ sakiṃ uppannaṃ ñāṇaṃ, na puna taṃ vamitabbaṃ.</i></a> <a><i>Idaṃ, mahārāja, kāḷāyasassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena—</i></a></p>
<blockquote class="gatha">
<p><a data-var="parisodhito → parisodhite (mr)" data-ref="sc3, ms28Mi_1991"><i>‘Dassanamhi parisodhito naro,</i></a><br>
<a><i>Ariyadhamme niyato visesagū;</i></a><br>
<a><i>Nappavedhati anekabhāgaso,</i></a><br>
<a><i>Sabbaso ca mukhabhāvameva so’”ti.</i></a></p>
</blockquote>
<p class="endsutta"><a data-ref="sc4, ms28Mi_1992"><i>Kāḷāyasaṅgapañho dutiyo.</i></a></p>
</article>
</section>
</div>
</body>
</html>
