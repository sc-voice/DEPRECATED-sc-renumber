<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.2.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Addhānavagga</i></a></p>
<h1><a><i>2. Paṭisandahanapañha</i></a></h1>
</div>
<p><a data-ref="sc1, ms28Mi_184, msdiv41"><i>Rājā āha—</i></a> <a><i>“bhante nāgasena, yo na paṭisandahati, jānāti so ‘na paṭisandahissāmī’”ti?</i></a> <a><i>“Āma, mahārāja, yo na paṭisandahati, jānāti so ‘na paṭisandahissāmī’”ti.</i></a> <a><i>“Kathaṃ, bhante, jānātī”ti?</i></a> <a><i>“Yo hetu yo paccayo, mahārāja, paṭisandahanāya, tassa hetussa tassa paccayassa uparamā jānāti so ‘na paṭisandahissāmī’”ti.</i></a></p>
<p><a data-ref="sc2, ms28Mi_185"><i>“Opammaṃ karohī”ti.</i></a> <a><i>“Yathā, mahārāja, kassako gahapatiko kasitvā ca vapitvā ca dhaññāgāraṃ paripūreyya.</i></a> <a><i>So aparena samayena neva kasseyya na vappeyya, yathāsambhatañca dhaññaṃ paribhuñjeyya vā visajjeyya vā yathā paccayaṃ vā kareyya, jāneyya so, mahārāja, kassako gahapatiko ‘na me dhaññāgāraṃ paripūressatī’”ti?</i></a> <a><i>“Āma, bhante, jāneyyā”ti.</i></a> <a><i>“Kathaṃ jāneyyā”ti?</i></a> <a><i>“Yo hetu yo paccayo dhaññāgārassa paripūraṇāya, tassa hetussa tassa paccayassa uparamā jānāti ‘na me dhaññāgāraṃ paripūressatī’”ti.</i></a> <a><i>“Evameva kho, mahārāja, yo hetu yo paccayo paṭisandahanāya, tassa hetussa tassa paccayassa uparamā jānāti so ‘na paṭisandahissāmī’”ti.</i></a></p>
<p><a data-ref="sc3, ms28Mi_186"><i>“Kallosi, bhante nāgasenā”ti.</i></a></p>
<p class="endsutta"><a data-var="Paṭisandahanapañho → nappaṭisandhigahaṇajānanapañho (maku)" data-ref="sc4, ms28Mi_187"><i>Paṭisandahanapañho dutiyo.</i></a></p>
</article>
</section>
</div>
</body>
</html>
