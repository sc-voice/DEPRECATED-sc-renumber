<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.7.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Arūpadhammavavatthānavagga</i></a></p>
<h1><a><i>8. Jānantājānantapāpakaraṇapañha</i></a></h1>
</div>
<p><a data-var="katamo → kassa (mr)" data-ref="sc1, ms28Mi_481, msdiv101"><i>Rājā āha—</i></a> <a data-var="so → tassa (mr)"><i>“bhante nāgasena, yo jānanto pāpakammaṃ karoti, yo ajānanto pāpakammaṃ karoti, kassa bahutaraṃ apuññan”ti?</i></a> <a><i>Thero āha “yo kho, mahārāja, ajānanto pāpakammaṃ karoti, tassa bahutaraṃ apuññan”ti.</i></a> <a><i>“Tena hi, bhante nāgasena, yo amhākaṃ rājaputto vā rājamahāmatto vā ajānanto pāpakammaṃ karoti, taṃ mayaṃ diguṇaṃ daṇḍemā”ti?</i></a> <a><i>“Taṃ kiṃ maññasi, mahārāja, tattaṃ ayoguḷaṃ ādittaṃ sampajjalitaṃ sajotibhūtaṃ eko jānanto gaṇheyya, eko ajānanto gaṇheyya, katamo balavataraṃ ḍayheyyā”ti.</i></a> <a><i>“Yo kho, bhante, ajānanto gaṇheyya, so balavataraṃ ḍayheyyā”ti.</i></a> <a><i>“Evameva kho, mahārāja, yo ajānanto pāpakammaṃ karoti, tassa bahutaraṃ apuññan”ti.</i></a></p>
<p><a data-ref="sc2, ms28Mi_482"><i>“Kallosi, bhante nāgasenā”ti.</i></a></p>
<p class="endsutta"><a data-var="Jānantājānantapāpakaraṇapañho → jānaajānapañho (maku)" data-ref="sc3, ms28Mi_483"><i>Jānantājānantapāpakaraṇapañho aṭṭhamo.</i></a></p>
</article>
</section>
</div>
</body>
</html>
