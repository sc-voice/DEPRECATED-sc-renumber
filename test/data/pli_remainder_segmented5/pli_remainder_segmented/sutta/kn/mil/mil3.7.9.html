<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.7.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Arūpadhammavavatthānavagga</i></a></p>
<h1><a><i>9. Uttarakurukādigamanapañha</i></a></h1>
</div>
<p><a data-ref="sc1, ms28Mi_484, msdiv102"><i>Rājā āha—</i></a> <a><i>“bhante nāgasena, atthi koci, yo iminā sarīrena uttarakuruṃ vā gaccheyya, brahmalokaṃ vā, aññaṃ vā pana dīpan”ti?</i></a> <a><i>“Atthi, mahārāja, yo iminā cātummahābhūtikena kāyena uttarakuruṃ vā gaccheyya, brahmalokaṃ vā, aññaṃ vā pana dīpan”ti.</i></a></p>
<p><a data-ref="sc2, pts-vp-pli85, ms28Mi_485"><i>“Kathaṃ, bhante nāgasena, iminā cātummahābhūtikena kāyena uttarakuruṃ vā gaccheyya, brahmalokaṃ vā, aññaṃ vā pana dīpan”ti?</i></a> <a><i>“Abhijānāsi nu tvaṃ, mahārāja, imissā pathaviyā vidatthiṃ vā ratanaṃ vā laṅghitā”ti?</i></a> <a><i>“Āma, bhante, abhijānāmi ‘ahaṃ, bhante nāgasena, aṭṭhapi rataniyo laṅghemī’”ti.</i></a> <a><i>“Kathaṃ tvaṃ, mahārāja, aṭṭhapi rataniyo laṅghesī”ti?</i></a> <a><i>“Ahañhi, bhante, cittaṃ uppādemi ‘ettha nipatissāmī’ti saha cittuppādena kāyo me lahuko hotī”ti.</i></a> <a><i>“Evameva kho, mahārāja, iddhimā bhikkhu cetovasippatto kāyaṃ citte samāropetvā cittavasena vehāsaṃ gacchatī”ti.</i></a></p>
<p><a data-ref="sc3, ms28Mi_486"><i>“Kallosi, bhante nāgasenā”ti.</i></a></p>
<p class="endsutta"><a data-var="Uttarakurukādigamanapañho → uttarakurupañho (maku)" data-ref="sc4, ms28Mi_487"><i>Uttarakurukādigamanapañho navamo.</i></a></p>
</article>
</section>
</div>
</body>
</html>
