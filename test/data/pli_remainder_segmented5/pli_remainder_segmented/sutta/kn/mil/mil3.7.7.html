<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.7.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Arūpadhammavavatthānavagga</i></a></p>
<h1><a><i>7. Pāpapuññānaṃ appānappabhāvapañha</i></a></h1>
</div>
<p><a data-ref="sc1, pts-vp-pli84, ms28Mi_478, msdiv100"><i>Rājā āha—</i></a> <a><i>“bhante nāgasena, kataraṃ nu kho bahutaraṃ puññaṃ vā apuññaṃ vā”ti?</i></a> <a><i>“Puññaṃ kho, mahārāja, bahutaraṃ, apuññaṃ thokan”ti.</i></a> <a><i>“Kena kāraṇenā”ti?</i></a> <a><i>“Apuññaṃ kho, mahārāja, karonto vippaṭisārī hoti ‘pāpakammaṃ mayā katan’ti, tena pāpaṃ na vaḍḍhati.</i></a> <a><i>Puññaṃ kho, mahārāja, karonto avippaṭisārī hoti, avippaṭisārino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati, samāhito yathābhūtaṃ pajānāti, tena kāraṇena puññaṃ vaḍḍhati.</i></a> <a><i>Puriso kho, mahārāja, chinnahatthapādo bhagavato ekaṃ uppalahatthaṃ datvā ekanavutikappāni vinipātaṃ na gacchissati.</i></a> <a><i>Imināpi, mahārāja, kāraṇena bhaṇāmi ‘puññaṃ bahutaraṃ, apuññaṃ thokan’”ti.</i></a></p>
<p><a data-ref="sc2, ms28Mi_479"><i>“Kallosi, bhante nāgasenā”ti.</i></a></p>
<p class="endsutta"><a data-var="Pāpapuññānaṃ appānappabhāvapañho sattamo → pāpapuññabahutarapañho navamo (maku)" data-ref="sc3, ms28Mi_480"><i>Pāpapuññānaṃ appānappabhāvapañho sattamo.</i></a></p>
</article>
</section>
</div>
</body>
</html>
