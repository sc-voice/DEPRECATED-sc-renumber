<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.3.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Vicāravagga</i></a></p>
<h1><a><i>8. Phassalakkhaṇapañha</i></a></h1>
</div>
<p><a data-ref="sc1, ms28Mi_280, msdiv56"><i>Rājā āha—</i></a> <a><i>“bhante nāgasena, yattha manoviññāṇaṃ uppajjati, phassopi vedanāpi tattha uppajjatī”ti?</i></a> <a><i>“Āma, mahārāja, yattha manoviññāṇaṃ uppajjati, phassopi tattha uppajjati, vedanāpi tattha uppajjati, saññāpi tattha uppajjati, cetanāpi tattha uppajjati, vitakkopi tattha uppajjati, vicāropi tattha uppajjati, sabbepi phassappamukhā dhammā tattha uppajjantī”ti.</i></a></p>
<p><a data-ref="sc2, ms28Mi_281"><i>“Bhante nāgasena, kiṃlakkhaṇo phasso”ti?</i></a> <a><i>“Phusanalakkhaṇo, mahārāja, phasso”ti.</i></a></p>
<p><a data-ref="sc3, ms28Mi_282"><i>“Opammaṃ karohī”ti.</i></a> <a><i>“Yathā, mahārāja, dve meṇḍā yujjheyyuṃ, tesu yathā eko meṇḍo, evaṃ cakkhu daṭṭhabbaṃ.</i></a> <a><i>Yathā dutiyo meṇḍo, evaṃ rūpaṃ daṭṭhabbaṃ.</i></a> <a><i>Yathā tesaṃ sannipāto, evaṃ phasso daṭṭhabbo”ti.</i></a></p>
<p><a data-ref="sc4, ms28Mi_283"><i>“Bhiyyo opammaṃ karohī”ti.</i></a> <a><i>“Yathā, mahārāja, dve pāṇī vajjeyyuṃ, tesu yathā eko pāṇi, evaṃ cakkhu daṭṭhabbaṃ.</i></a> <a><i>Yathā dutiyo pāṇi, evaṃ rūpaṃ daṭṭhabbaṃ.</i></a> <a><i>Yathā tesaṃ sannipāto, evaṃ phasso daṭṭhabbo”ti.</i></a></p>
<p><a data-ref="sc5, ms28Mi_284"><i>“Bhiyyo opammaṃ karohī”ti.</i></a> <a><i>“Yathā, mahārāja, dve sammā vajjeyyuṃ, tesu yathā eko sammo, evaṃ cakkhu daṭṭhabbaṃ.</i></a> <a><i>Yathā dutiyo sammo, evaṃ rūpaṃ daṭṭhabbaṃ.</i></a> <a><i>Yathā tesaṃ sannipāto, evaṃ phasso daṭṭhabbo”ti.</i></a></p>
<p><a data-ref="sc6, ms28Mi_285"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc7, ms28Mi_286"><i>Phassalakkhaṇapañho aṭṭhamo.</i></a></p>
</article>
</section>
</div>
</body>
</html>
