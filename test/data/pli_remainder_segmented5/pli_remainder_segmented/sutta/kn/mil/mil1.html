<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil1">
<article>
<div class="hgroup">
<p class="division"><a><i>Milindapañha</i></a></p>
<h1><a><i>1. Ārambhakathā</i></a></h1>
</div>
<p class="namo"><a data-ref="sc1, ms28Mi_1"><i>Namo tassa Bhagavato Arahato Sammāsambuddhassa.</i></a></p>
<blockquote class="gatha">
<p><a data-ref="sc2, pts-vp-pli1, ms28Mi_2, msdiv1"><i>Milindo nāma so rājā,</i></a><br>
<a><i>sāgalāyaṃ puruttame;</i></a><br>
<a><i>Upagañchi nāgasenaṃ,</i></a><br>
<a data-var="gaṅgā ca → gaṅgāva (bj, maku, pts-vp-pli1)"><i>gaṅgā ca yathā sāgaraṃ.</i></a></p>
<p><a data-ref="sc3, ms28Mi_3"><i>Āsajja rājā citrakathiṃ,</i></a><br>
<a><i>ukkādhāraṃ tamonudaṃ;</i></a><br>
<a><i>Apucchi nipuṇe pañhe,</i></a><br>
<a><i>ṭhānāṭṭhānagate puthū.</i></a></p>
<p><a data-var="visajjanā → vissajjanā (bj, pts-vp-pli1)" data-ref="sc4, ms28Mi_4"><i>Pucchā visajjanā ceva,</i></a><br>
<a><i>gambhīratthūpanissitā;</i></a><br>
<a><i>Hadayaṅgamā kaṇṇasukhā,</i></a><br>
<a><i>abbhutā lomahaṃsanā.</i></a></p>
<p><a data-ref="sc5, ms28Mi_5"><i>Abhidhammavinayogāḷhā,</i></a><br>
<a><i>suttajālasamattitā;</i></a><br>
<a><i>Nāgasenakathā citrā,</i></a><br>
<a><i>opammehi nayehi ca.</i></a></p>
<p><a data-ref="sc6, ms28Mi_6"><i>Tattha ñāṇaṃ paṇidhāya,</i></a><br>
<a><i>hāsayitvāna mānasaṃ;</i></a><br>
<a><i>Suṇātha nipuṇe pañhe,</i></a><br>
<a><i>kaṅkhāṭṭhānavidālaneti.</i></a></p>
</blockquote>
<p><a data-var="nihatapaccatthikaṃ → nihatapaccatthika (bj, pts-vp-pli1); nīhata (maku); nippaccatthikaṃ (mr)" data-ref="sc7, pts-vp-pli2, ms28Mi_7, msdiv2"><i>Taṃ yathānusūyate—</i></a> <a data-var="varapavaragopuratoraṇaṃ → pavarapacuragopuratoraṇaṃ (bj)"><i>atthi yonakānaṃ nānāpuṭabhedanaṃ sāgalaṃ nāma nagaraṃ nadīpabbatasobhitaṃ ramaṇīyabhūmippadesabhāgaṃ ārāmuyyānopavanataḷākapokkharaṇisampannaṃ nadīpabbatavanarāmaṇeyyakaṃ sutavantanimmitaṃ nihatapaccatthikaṃ paccāmittānupapīḷitaṃ vividhavicitradaḷhamaṭṭālakoṭṭhakaṃ varapavaragopuratoraṇaṃ gambhīraparikhāpaṇḍarapākāraparikkhittantepuraṃ.</i></a> <a data-var="vividhadānaggasatasamupasobhitaṃ → satatamupasobhitaṃ (mr) | vividhasamaṇabrāhmaṇasabhājanasaṅghaṭitaṃ → … sammābhājana … (mr); … samabhājana … (csp1ed) | bahuvidhavijjāvanta → … vijjādhara (mr) | naraciranisevitaṃ → naravīra … (bj, pts-vp-pli1)"><i>Suvibhattavīthicaccaracatukkasiṅghāṭakaṃ suppasāritānekavidhavarabhaṇḍaparipūritantarāpaṇaṃ vividhadānaggasatasamupasobhitaṃ himagirisikharasaṅkāsavarabhavanasatasahassappaṭimaṇḍitaṃ gajahayarathapattisamākulaṃ abhirūpanaranārigaṇānucaritaṃ ākiṇṇajanamanussaṃ puthukhattiyabrāhmaṇavessasuddaṃ vividhasamaṇabrāhmaṇasabhājanasaṅghaṭitaṃ bahuvidhavijjāvanta naraciranisevitaṃ kāsikakoṭumbarikādinānāvidhavatthāpaṇasampannaṃ suppasāritarucirabahuvidhapupphagandhāpaṇaṃ gandhagandhitaṃ āsīsanīyabahuratanaparipūritaṃ disāmukhasuppasāritāpaṇaṃ siṅgāravāṇijagaṇānucaritaṃ kahāpaṇarajatasuvaṇṇakaṃsapattharaparipūraṃ pajjotamānanidhiniketaṃ pahūtadhanadhaññavittūpakaraṇaṃ paripuṇṇakosakoṭṭhāgāraṃ bahvannapānaṃ bahuvidhakhajjabhojjaleyyapeyyasāyanīyaṃ uttarakurusaṅkāsaṃ sampannasassaṃ āḷakamandā viya devapuraṃ.</i></a></p>
<p><a data-ref="sc8, ms28Mi_8"><i>Ettha ṭhatvā tesaṃ pubbakammaṃ kathetabbaṃ, kathentena ca chadhā vibhajitvā kathetabbaṃ.</i></a> <a><i>Seyyathidaṃ—</i></a> <a><i>pubbayogo milindapañhaṃ lakkhaṇapañhaṃ meṇḍakapañhaṃ anumānapañhaṃ opammakathāpañhanti.</i></a></p>
<p><a data-ref="sc9, ms28Mi_9"><i>Tattha milindapañho lakkhaṇapañho, vimaticchedanapañhoti duvidho.</i></a> <a><i>Meṇḍakapañhopi mahāvaggo, yogikathāpañhoti duvidho.</i></a></p>
</article>
</section>
</div>
</body>
</html>
