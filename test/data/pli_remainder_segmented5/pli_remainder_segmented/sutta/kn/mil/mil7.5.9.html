<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.5.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Upacikāvagga</i></a></p>
<h1><a><i>9. Varāhaṅgapañha</i></a></h1>
</div>
<p><a data-var="santattakaṭhite → santattakaṭhine (bj)" data-ref="sc1, ms28Mi_1873, msdiv263"><i>“Bhante nāgasena, ‘varāhassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?</i></a> <a><i>“Yathā, mahārāja, varāho santattakaṭhite gimhasamaye sampatte udakaṃ upagacchati;</i></a> <a><i>evameva kho, mahārāja, yoginā yogāvacarena dosena citte āluḷitakhalitavibbhantasantatte sītalāmatapaṇītamettābhāvanaṃ upagantabbaṃ.</i></a> <a><i>Idaṃ, mahārāja, varāhassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli398, ms28Mi_1874"><i>Puna caparaṃ, mahārāja, varāho cikkhallamudakamupagantvā nāsikāya pathaviṃ khaṇitvā doṇiṃ katvā doṇikāya sayati;</i></a> <a><i>evameva kho, mahārāja, yoginā yogāvacarena mānase kāyaṃ nikkhipitvā ārammaṇantaragatena sayitabbaṃ.</i></a> <a><i>Idaṃ, mahārāja, varāhassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena piṇḍolabhāradvājena—</i></a></p>
<blockquote class="gatha">
<p><a data-var="sabhāvaṃ → kāyassabhāvaṃ (maku); kāyena sabhāvaṃ (mr)" data-ref="sc3, ms28Mi_1875"><i>‘Kāye sabhāvaṃ disvāna,</i></a><br>
<a><i>vicinitvā vipassako;</i></a><br>
<a><i>Ekākiyo adutiyo,</i></a><br>
<a><i>seti ārammaṇantare’”ti.</i></a></p>
</blockquote>
<p class="endsutta"><a data-ref="sc4, ms28Mi_1876"><i>Varāhaṅgapañho navamo.</i></a></p>
</article>
</section>
</div>
</body>
</html>
