<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.6.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Sīhavagga</i></a></p>
<h1><a><i>9. Sappaṅgapañha</i></a></h1>
</div>
<p><a data-ref="sc1, pts-vp-pli406, ms28Mi_1923, msdiv273"><i>“Bhante nāgasena, ‘sappassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, sappo urena gacchati;</i></a> <a><i>evameva kho, mahārāja, yoginā yogāvacarena paññāya caritabbaṃ, paññāya caramānassa kho, mahārāja, yogino cittaṃ ñāye carati, vilakkhaṇaṃ vivajjeti, salakkhaṇaṃ bhāveti.</i></a> <a><i>Idaṃ, mahārāja, sappassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1924"><i>Puna caparaṃ, mahārāja, sappo caramāno osadhaṃ parivajjento carati;</i></a> <a><i>evameva kho, mahārāja, yoginā yogāvacarena duccaritaṃ parivajjentena caritabbaṃ.</i></a> <a><i>Idaṃ, mahārāja, sappassa dutiyaṃ aṅgaṃ gahetabbaṃ.</i></a></p>
<p><a data-var="mahārāja, sappo manusse disvā tappati → manussaṃ disvā kampati (mr)" data-ref="sc3, ms28Mi_1925"><i>Puna caparaṃ, mahārāja, sappo manusse disvā tappati socati cintayati;</i></a> <a><i>evameva kho, mahārāja, yoginā yogāvacarena kuvitakke, vitakketvā aratiṃ uppādayitvā tappitabbaṃ socitabbaṃ cintayitabbaṃ ‘pamādena me divaso vītināmito, na so puna sakkā laddhun’ti.</i></a> <a><i>Idaṃ, mahārāja, sappassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā bhallāṭiyajātake dvinnaṃ kinnarānaṃ—</i></a></p>
<blockquote class="gatha">
<p><a data-var="Mayekarattaṃ → yamekarattiṃ (bj, maku, pts-vp-pli1)" data-ref="sc4, ms28Mi_1926"><i>‘Mayekarattaṃ vippavasimha ludda,</i></a><br>
<a><i>Akāmakā aññamaññaṃ sarantā;</i></a><br>
<a data-var="Tamekarattaṃ → tamekarattiṃ (bj, pts-vp-pli1); tameva rattim (maku)"><i>Tamekarattaṃ anutappamānā,</i></a><br>
<a><i>Socāmasā ratti puna na hessatī’”ti.</i></a></p>
</blockquote>
<p class="endsutta"><a data-ref="sc5, ms28Mi_1927"><i>Sappaṅgapañho navamo.</i></a></p>
</article>
</section>
</div>
</body>
</html>
