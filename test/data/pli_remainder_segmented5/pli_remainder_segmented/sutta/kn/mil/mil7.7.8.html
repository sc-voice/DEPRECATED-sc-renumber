<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.7.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Makkaṭakavagga</i></a></p>
<h1><a><i>8. Māgavikaṅgapañha</i></a></h1>
</div>
<p><a data-ref="sc1, pts-vp-pli412, ms28Mi_1968, msdiv282"><i>“Bhante nāgasena, ‘māgavikassa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti?</i></a> <a><i>“Yathā, mahārāja, māgaviko appamiddho hoti;</i></a> <a><i>evameva kho, mahārāja, yoginā yogāvacarena appamiddhena bhavitabbaṃ.</i></a> <a><i>Idaṃ, mahārāja, māgavikassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1969"><i>Puna caparaṃ, mahārāja, māgaviko migesuyeva cittaṃ upanibandhati;</i></a> <a><i>evameva kho, mahārāja, yoginā yogāvacarena ārammaṇesuyeva cittaṃ upanibandhitabbaṃ.</i></a> <a><i>Idaṃ, mahārāja, māgavikassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1970"><i>Puna caparaṃ, mahārāja, māgaviko kālaṃ kammassa jānāti;</i></a> <a><i>evameva kho, mahārāja, yoginā yogāvacarena paṭisallānassa kālo jānitabbo ‘ayaṃ kālo paṭisallānassa, ayaṃ kālo nikkhamanāyā’ti.</i></a> <a><i>Idaṃ, mahārāja, māgavikassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1971"><i>Puna caparaṃ, mahārāja, māgaviko migaṃ disvā hāsamabhijaneti ‘imaṃ lacchāmī’ti;</i></a> <a><i>evameva kho, mahārāja, yoginā yogāvacarena ārammaṇe abhiramitabbaṃ, hāsamabhijanetabbaṃ ‘uttariṃ visesamadhigacchissāmī’ti.</i></a> <a><i>Idaṃ, mahārāja, māgavikassa catutthaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena mogharājena—</i></a></p>
<blockquote class="gatha">
<p><a data-ref="sc5, ms28Mi_1972"><i>‘Ārammaṇe labhitvāna,</i></a><br>
<a><i>Pahitattena bhikkhunā;</i></a><br>
<a><i>Bhiyyo hāso janetabbo,</i></a><br>
<a><i>Adhigacchissāmi uttarin’”ti.</i></a></p>
</blockquote>
<p class="endsutta"><a data-ref="sc6, ms28Mi_1973"><i>Māgavikaṅgapañho aṭṭhamo.</i></a></p>
</article>
</section>
</div>
</body>
</html>
