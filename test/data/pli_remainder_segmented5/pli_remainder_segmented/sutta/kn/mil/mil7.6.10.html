<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.6.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Sīhavagga</i></a></p>
<h1><a><i>10. Ajagaraṅgapañha</i></a></h1>
</div>
<p><a data-ref="sc1, ms28Mi_1928, msdiv274"><i>“Bhante nāgasena, ‘ajagarassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?</i></a> <a><i>“Yathā, mahārāja, ajagaro mahatimahākāyo bahūpi divase ūnūdaro dīnataro kucchipūraṃ āhāraṃ na labhati, aparipuṇṇo yeva yāvadeva sarīrayāpanamattakena yāpeti;</i></a> <a><i>evameva kho, mahārāja, yogino yogāvacarassa bhikkhācariyappasutassa parapiṇḍamupagatassa paradinnappāṭikaṅkhissa sayaṅgāhappaṭiviratassa dullabhaṃ udaraparipūraṃ āhāraṃ, api ca atthavasikena kulaputtena cattāro pañca ālope abhuñjitvā avasesaṃ udakena paripūretabbaṃ.</i></a> <a><i>Idaṃ, mahārāja, ajagarassa ekaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc2, pts-vp-pli407, ms28Mi_1929"><i>‘Allaṃ sukkhaṃ vā bhuñjanto,</i></a><br>
<a><i>Na bāḷhaṃ suhito siyā;</i></a><br>
<a><i>Ūnūdaro mitāhāro,</i></a><br>
<a><i>Sato bhikkhu paribbaje.</i></a></p>
<p><a data-ref="sc3, ms28Mi_1930"><i>Cattāro pañca ālope,</i></a><br>
<a><i>abhutvā udakaṃ pive;</i></a><br>
<a><i>Alaṃ phāsu vihārāya,</i></a><br>
<a><i>pahitattassa bhikkhuno’”ti.</i></a></p>
</blockquote>
<p class="endsutta"><a data-ref="sc4, ms28Mi_1931"><i>Ajagaraṅgapañho dasamo.</i></a></p>
<p class="endsection"><a data-ref="sc5, ms28Mi_1932"><i>Sīhavaggo pañcamo.</i></a></p>
<p class="uddana-intro"><a data-ref="sc6, ms28Mi_1933"><i>Tassuddānaṃ</i></a></p>
<blockquote class="uddanagatha">
<p><a data-ref="sc7, ms28Mi_1934"><i>Kesarī cakkavāko ca,</i></a><br>
<a><i>peṇāhi gharakapotako;</i></a><br>
<a><i>Ulūko satapatto ca,</i></a><br>
<a><i>vagguli ca jalūpikā;</i></a><br>
<a><i>Sappo ajagaro ceva,</i></a><br>
<a><i>vaggo tena pavuccatīti.</i></a></p>
</blockquote>
</article>
</section>
</div>
</body>
</html>
