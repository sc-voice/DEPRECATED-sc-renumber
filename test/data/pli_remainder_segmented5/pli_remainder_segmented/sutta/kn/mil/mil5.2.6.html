<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.2.6">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Abhejjavagga</i></a></p>
<h1><a><i>6. Apuññapañha</i></a></h1>
</div>
<p><a data-ref="sc1, ms28Mi_732, msdiv135"><i>“Bhante nāgasena, tumhe bhaṇatha—</i></a> <a><i>‘yo ajānanto pāṇātipātaṃ karoti, so balavataraṃ apuññaṃ pasavatī’ti.</i></a> <a><i>Puna ca bhagavatā vinayapaññattiyā bhaṇitaṃ—</i></a> <a><i>‘anāpatti ajānantassā’ti.</i></a> <a><i>Yadi, bhante nāgasena, ajānitvā pāṇātipātaṃ karonto balavataraṃ apuññaṃ pasavati, tena hi ‘anāpatti ajānantassā’ti yaṃ vacanaṃ, taṃ micchā.</i></a> <a><i>Yadi anāpatti ajānantassa, tena hi ‘ajānitvā pāṇātipātaṃ karonto balavataraṃ apuññaṃ pasavatī’ti tampi vacanaṃ micchā.</i></a> <a><i>Ayampi ubhato koṭiko pañho duruttaro duratikkamo tavānuppatto, so tayā nibbāhitabbo”ti.</i></a></p>
<p><a data-ref="sc2, pts-vp-pli159, ms28Mi_733"><i>“Bhāsitampetaṃ, mahārāja, bhagavatā ‘yo ajānanto pāṇātipātaṃ karoti, so balavataraṃ apuññaṃ pasavatī’ti.</i></a> <a><i>Puna ca vinayapaññattiyā bhagavatā bhaṇitaṃ—</i></a> <a><i>‘anāpatti ajānantassā’ti.</i></a> <a><i>Tattha atthantaraṃ atthi.</i></a> <a><i>Katamaṃ atthantaraṃ?</i></a> <a><i>Atthi, mahārāja, āpatti saññāvimokkhā, atthi āpatti nosaññāvimokkhā.</i></a> <a><i>Yāyaṃ, mahārāja, āpatti saññāvimokkhā, taṃ āpattiṃ ārabbha bhagavatā bhaṇitaṃ—</i></a> <a><i>‘anāpatti ajānantassā’”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Apuññapañho → ajānantassa pāpakaraṇe apuññapañho (bj); ajānantassa pāpakaraṇaapuññapañho (maku)" data-ref="sc3, ms28Mi_734"><i>Apuññapañho chaṭṭho.</i></a></p>
</article>
</section>
</div>
</body>
</html>
