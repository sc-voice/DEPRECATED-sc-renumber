<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>8. Manasikāralakkhaṇapañha</i></a></h1>
</div>
<p><a data-ref="sc1, ms28Mi_128, msdiv31"><i>Rājā āha—</i></a> <a><i>“kiṃlakkhaṇo, bhante nāgasena, manasikāro, kiṃlakkhaṇā paññā”ti?</i></a> <a><i>“Ūhanalakkhaṇo kho, mahārāja, manasikāro, chedanalakkhaṇā paññā”ti.</i></a></p>
<p><a data-ref="sc2, pts-vp-pli33, ms28Mi_129"><i>“Kathaṃ ūhanalakkhaṇo manasikāro, kathaṃ chedanalakkhaṇā paññā?</i></a> <a><i>Opammaṃ karohī”ti.</i></a> <a><i>“Jānāsi tvaṃ, mahārāja, yavalāvake”ti.</i></a> <a><i>“Āma, bhante, jānāmī”ti.</i></a> <a><i>“Kathaṃ, mahārāja, yavalāvakā yavaṃ lunantī”ti?</i></a> <a><i>“Vāmena, bhante, hatthena yavakalāpaṃ gahetvā dakkhiṇena hatthena dāttaṃ gahetvā dāttena chindantī”ti.</i></a></p>
<p><a data-ref="sc3, ms28Mi_130"><i>“Yathā, mahārāja, yavalāvako vāmena hatthena yavakalāpaṃ gahetvā dakkhiṇena hatthena dāttaṃ gahetvā yavaṃ chindati;</i></a> <a><i>evameva kho, mahārāja, yogāvacaro manasikārena mānasaṃ gahetvā paññāya kilese chindati, evaṃ kho, mahārāja, ūhanalakkhaṇo manasikāro, evaṃ chedanalakkhaṇā paññā”ti.</i></a></p>
<p><a data-ref="sc4, ms28Mi_131"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc5, ms28Mi_132"><i>Manasikāralakkhaṇapañho aṭṭhamo.</i></a></p>
</article>
</section>
</div>
</body>
</html>
