<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.3.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Vicāravagga</i></a></p>
<h1><a><i>2. Purimakoṭipañha</i></a></h1>
</div>
<p><a data-var="parittaṃ → paripakkaṃ (mr)" data-ref="sc1, pts-vp-pli51, ms28Mi_231, msdiv50"><i>Rājā āha—</i></a> <a><i>“bhante nāgasena, yaṃ panetaṃ brūsi ‘purimā koṭi na paññāyatī’ti, tassa opammaṃ karohī”ti.</i></a> <a><i>“Yathā, mahārāja, puriso parittaṃ bījaṃ pathaviyaṃ nikkhipeyya, tato aṅkuro uṭṭhahitvā anupubbena vuḍḍhiṃ virūḷhiṃ vepullaṃ āpajjitvā phalaṃ dadeyya.</i></a> <a><i>Tato bījaṃ gahetvā puna ropeyya, tatopi aṅkuro uṭṭhahitvā anupubbena vuḍḍhiṃ virūḷhiṃ vepullaṃ āpajjitvā phalaṃ dadeyya.</i></a> <a><i>Evametissā santatiyā atthi anto”ti?</i></a> <a><i>“Natthi, bhante”ti.</i></a> <a><i>“Evameva kho, mahārāja, addhānassāpi purimā koṭi na paññāyatī”ti.</i></a></p>
<p><a data-ref="sc2, ms28Mi_232"><i>“Bhiyyo opammaṃ karohī”ti.</i></a> <a><i>“Yathā, mahārāja, kukkuṭiyā aṇḍaṃ bhaveyya, aṇḍato kukkuṭī kukkuṭiyā aṇḍanti.</i></a> <a><i>Evametissā santatiyā atthi anto”ti?</i></a> <a><i>“Natthi, bhante”ti.</i></a> <a><i>“Evameva kho, mahārāja, addhānassāpi purimā koṭi na paññāyatī”ti.</i></a></p>
<p><a data-ref="sc3, ms28Mi_233"><i>“Bhiyyo opammaṃ karohī”ti.</i></a> <a><i>Thero pathaviyā cakkaṃ likhitvā milindaṃ rājānaṃ etadavoca—</i></a> <a><i>“atthi, mahārāja, imassa cakkassa anto”ti?</i></a> <a><i>“Natthi, bhante”ti.</i></a> <a><i>“Evameva kho, mahārāja, imāni cakkāni vuttāni bhagavatā ‘cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā kammaṃ, kammato puna cakkhuṃ jāyatī’ti.</i></a> <a><i>Evametissā santatiyā atthi anto”ti?</i></a> <a><i>“Natthi, bhante”ti.</i></a></p>
<p><a data-ref="sc4, ms28Mi_234"><i>“‘Sotañca paṭicca sadde ca …pe…</i></a> <a><i>manañca paṭicca dhamme ca uppajjati manoviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā kammaṃ, kammato puna mano jāyatī’ti.</i></a> <a><i>Evametissā santatiyā atthi anto”ti?</i></a> <a><i>“Natthi, bhante”ti.</i></a> <a><i>“Evameva kho, mahārāja, addhānassāpi purimā koṭi na paññāyatī”ti.</i></a></p>
<p><a data-ref="sc5, ms28Mi_235"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc6, ms28Mi_236"><i>Purimakoṭipañho dutiyo.</i></a></p>
</article>
</section>
</div>
</body>
</html>
