<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.3.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Paṇāmitavagga</i></a></p>
<h1><a><i>2. Sabbasattahitapharaṇapañha</i></a></h1>
</div>
<p><a data-var="aggikkhandhūpame → aggikkhandopamasutta (16A7.72/1)" data-ref="sc1, pts-vp-pli165, ms28Mi_759, msdiv139"><i>“Bhante nāgasena, tumhe bhaṇatha—</i></a> <a><i>‘tathāgato sabbasattānaṃ ahitamapanetvā hitamupadahatī’ti.</i></a> <a><i>Puna ca bhaṇatha aggikkhandhūpame dhammapariyāye bhaññamāne ‘saṭṭhimattānaṃ bhikkhūnaṃ uṇhaṃ lohitaṃ mukhato uggatan’ti.</i></a> <a><i>Aggikkhandhūpamaṃ, bhante, dhammapariyāyaṃ desentena tathāgatena saṭṭhimattānaṃ bhikkhūnaṃ hitamapanetvā ahitamupadahitaṃ.</i></a> <a><i>Yadi, bhante nāgasena, tathāgato sabbasattānaṃ ahitamapanetvā hitamupadahati, tena hi aggikkhandhūpame dhammapariyāye bhaññamāne saṭṭhimattānaṃ bhikkhūnaṃ uṇhaṃ lohitaṃ mukhato uggatanti yaṃ vacanaṃ, taṃ micchā.</i></a> <a><i>Yadi aggikkhandhūpame dhammapariyāye bhaññamāne saṭṭhimattānaṃ bhikkhūnaṃ uṇhaṃ lohitaṃ mukhato uggataṃ, tena hi tathāgato sabbasattānaṃ ahitamapanetvā hitamupadahatīti tampi vacanaṃ micchā.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, ms28Mi_760"><i>“Tathāgato, mahārāja, sabbasattānaṃ ahitamapanetvā hitamupadahati, aggikkhandhūpame dhammapariyāye bhaññamāne saṭṭhimattānaṃ bhikkhūnaṃ uṇhaṃ lohitaṃ mukhato uggataṃ, tañca pana na tathāgatassa katena, tesaṃyeva attano katenā”ti.</i></a></p>
<p><a data-ref="sc3, ms28Mi_761"><i>“Yadi, bhante nāgasena, tathāgato aggikkhandhūpamaṃ dhammapariyāyaṃ na bhāseyya, api nu tesaṃ uṇhaṃ lohitaṃ mukhato uggaccheyyā”ti.</i></a> <a><i>“Na hi, mahārāja, micchāpaṭipannānaṃ tesaṃ bhagavato dhammapariyāyaṃ sutvā pariḷāho kāye uppajji, tena tesaṃ pariḷāhena uṇhaṃ lohitaṃ mukhato uggatan”ti.</i></a> <a><i>“Tena hi, bhante nāgasena, tathāgatasseva katena tesaṃ uṇhaṃ lohitaṃ mukhato uggataṃ, tathāgatoyeva tattha adhikāro tesaṃ nāsanāya, yathā nāma, bhante nāgasena, ahi vammikaṃ paviseyya, athaññataro paṃsukāmo puriso vammikaṃ bhinditvā paṃsuṃ hareyya, tassa paṃsuharaṇena vammikassa susiraṃ pidaheyya, atha tattheva so assāsaṃ alabhamāno mareyya, nanu so, bhante, ahi tassa purisassa katena maraṇappatto”ti.</i></a> <a><i>“Āma, mahārājā”ti.</i></a> <a><i>“Evameva kho, bhante nāgasena, tathāgatoyeva tattha adhikāro tesaṃ nāsanāyā”ti.</i></a></p>
<p><a data-ref="sc4, pts-vp-pli166, ms28Mi_762"><i>“Tathāgato, mahārāja, dhammaṃ desayamāno anunayappaṭighaṃ na karoti, anunayappaṭighavippamutto dhammaṃ deseti, evaṃ dhamme desīyamāne ye tattha sammāpaṭipannā, te bujjhanti.</i></a> <a><i>Ye pana micchāpaṭipannā, te patanti.</i></a> <a><i>Yathā, mahārāja, purisassa ambaṃ vā jambuṃ vā madhukaṃ vā cālayamānassa yāni tattha phalāni sārāni daḷhabandhanāni, tāni tattheva accutāni tiṭṭhanti, yāni tattha phalāni pūtivaṇṭamūlāni dubbalabandhanāni, tāni patanti;</i></a> <a><i>evameva kho, mahārāja, tathāgato dhammaṃ desayamāno anunayappaṭighaṃ na karoti, anunayappaṭighavippamutto dhammaṃ deseti, evaṃ dhamme desīyamāne ye tattha sammāpaṭipannā, te bujjhanti.</i></a> <a><i>Ye pana micchāpaṭipannā, te patanti.</i></a></p>
<p><a data-var="bodhento → bodhetuṃ (bj, maku)" data-ref="sc5, ms28Mi_763"><i>Yathā vā pana, mahārāja, kassako dhaññaṃ ropetukāmo khettaṃ kasati, tassa kasantassa anekasatasahassāni tiṇāni maranti;</i></a> <a><i>evameva kho, mahārāja, tathāgato paripakkamānase satte bodhento anunayappaṭighavippamutto dhammaṃ deseti, evaṃ dhamme desīyamāne ye tattha sammāpaṭipannā, te bujjhanti.</i></a> <a><i>Ye pana micchāpaṭipannā, te tiṇāni viya maranti.</i></a></p>
<p><a data-var="dhammayantamabhipīḷayati → dhammayantaṃ abhipīḷayati (maku); dhammayantamatipīḷayati (mr)" data-ref="sc6, ms28Mi_764"><i>Yathā vā pana, mahārāja, manussā rasahetu yantena ucchuṃ pīḷayanti, tesaṃ ucchuṃ pīḷayamānānaṃ ye tattha yantamukhagatā kimayo, te pīḷiyanti;</i></a> <a><i>evameva kho, mahārāja, tathāgato paripakkamānase satte bodhento dhammayantamabhipīḷayati, ye tattha micchāpaṭipannā, te kimī viya marantī”ti.</i></a></p>
<p><a data-var="tacchanto → rakkhanto (bj, pts-vp-pli1)" data-ref="sc7, ms28Mi_765"><i>“Nanu, bhante nāgasena, te bhikkhū tāya dhammadesanāya patitā”ti?</i></a> <a data-var="bodhaneyye → abodhanīye (maku)"><i>“Api nu kho, mahārāja, tacchako rukkhaṃ tacchanto ujukaṃ parisuddhaṃ karotī”ti?</i></a> <a><i>“Na hi, bhante, vajjanīyaṃ apanetvā tacchako rukkhaṃ ujukaṃ parisuddhaṃ karotī”ti.</i></a> <a><i>“Evameva kho, mahārāja, tathāgato parisaṃ rakkhanto na sakkoti bodhaneyye satte bodhetuṃ, micchāpaṭipanne pana satte apanetvā bodhaneyye satte bodheti, attakatena pana te, mahārāja, micchāpaṭipannā patanti.</i></a></p>
<p><a data-var="assatarī attajena → attajena phalena (bj)" data-ref="sc8, ms28Mi_766"><i>Yathā, mahārāja, kadalī veḷu assatarī attajena haññati;</i></a> <a><i>evameva kho, mahārāja, ye te micchāpaṭipannā, te attakatena haññanti patanti.</i></a></p>
<p><a data-var="haññanti patanti → jinasāsanā patanti (bj, pts-vp-pli1); jinasāsanāva patanti (maku)" data-ref="sc9, pts-vp-pli167, ms28Mi_767"><i>Yathā, mahārāja, corā attakatena cakkhuppāṭanaṃ sūlāropanaṃ sīsacchedanaṃ pāpuṇanti;</i></a> <a><i>evameva kho, mahārāja, ye te micchāpaṭipannā, te attakatena haññanti patanti.</i></a> <a><i>Yesaṃ, mahārāja, saṭṭhimattānaṃ bhikkhūnaṃ uṇhaṃ lohitaṃ mukhato uggataṃ, tesaṃ taṃ neva bhagavato katena, na paresaṃ katena, atha kho attanoyeva katena.</i></a></p>
<p><a data-var="sabbītito → sabbītiyā (bj, maku)" data-ref="sc10, ms28Mi_768"><i>Yathā, mahārāja, puriso sabbajanassa amataṃ dadeyya, te taṃ amataṃ asitvā arogā dīghāyukā sabbītito parimucceyyuṃ, athaññataro puriso durupacārena taṃ asitvā maraṇaṃ pāpuṇeyya, api nu kho so, mahārāja, amatadāyako puriso tatonidānaṃ kiñci apuññaṃ āpajjeyyā”ti?</i></a> <a><i>“Na hi, bhante”ti.</i></a> <a><i>“Evameva kho, mahārāja, tathāgato dasasahassiyā lokadhātuyā devamanussānaṃ amataṃ dhammadānaṃ deti, ye te sattā bhabbā, te dhammāmatena bujjhanti.</i></a> <a><i>Ye pana te sattā abhabbā, te dhammāmatena haññanti patanti.</i></a> <a><i>Bhojanaṃ, mahārāja, sabbasattānaṃ jīvitaṃ rakkhati, tamekacce bhuñjitvā visūcikāya maranti, api nu kho so, mahārāja, bhojanadāyako puriso tatonidānaṃ kiñci apuññaṃ āpajjeyyā”ti?</i></a> <a><i>“Na hi, bhante”ti.</i></a> <a><i>“Evameva kho, mahārāja, tathāgato dasasahassiyā lokadhātuyā devamanussānaṃ amataṃ dhammadānaṃ deti, ye te sattā bhabbā, te dhammāmatena bujjhanti.</i></a> <a><i>Ye pana te sattā abhabbā, te dhammāmatena haññanti patantī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Sabbasattahitapharaṇapañho → hitapharaṇapañho (bj); tathāgatassa sabbasattānaṃ hitacaraṇapañho (maku)" data-ref="sc11, ms28Mi_769"><i>Sabbasattahitapharaṇapañho dutiyo.</i></a></p>
</article>
</section>
</div>
</body>
</html>
