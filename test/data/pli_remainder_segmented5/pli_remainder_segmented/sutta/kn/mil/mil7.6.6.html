<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.6.6">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Sīhavagga</i></a></p>
<h1><a><i>6. Satapattaṅgapañha</i></a></h1>
</div>
<p><a data-ref="sc1, ms28Mi_1912, msdiv270"><i>“Bhante nāgasena, ‘satapattassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?</i></a> <a><i>“Yathā, mahārāja, satapatto ravitvā paresaṃ khemaṃ vā bhayaṃ vā ācikkhati;</i></a> <a><i>evameva kho, mahārāja, yoginā yogāvacarena paresaṃ dhammaṃ desayamānena vinipātaṃ bhayato dassayitabbaṃ, nibbānaṃ khemato dassayitabbaṃ.</i></a> <a><i>Idaṃ, mahārāja, satapattassa ekaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena piṇḍolabhāradvājena—</i></a></p>
<blockquote class="gatha">
<p><a data-ref="sc2, ms28Mi_1913"><i>‘Niraye bhayasantāsaṃ,</i></a><br>
<a><i>nibbāne vipulaṃ sukhaṃ;</i></a><br>
<a><i>Ubhayānetānatthāni,</i></a><br>
<a><i>dassetabbāni yoginā’”ti.</i></a></p>
</blockquote>
<p class="endsutta"><a data-ref="sc3, ms28Mi_1914"><i>Satapattaṅgapañho chaṭṭho.</i></a></p>
</article>
</section>
</div>
</body>
</html>
