<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.5.8">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Upacikāvagga</i></a></p>
<h1><a><i>8. Gorūpaṅgapañha</i></a></h1>
</div>
<p><a data-ref="sc1, ms28Mi_1866, msdiv262"><i>“Bhante nāgasena, ‘gorūpassa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti?</i></a> <a><i>“Yathā, mahārāja, gorūpo sakaṃ gehaṃ na vijahati;</i></a> <a><i>evameva kho, mahārāja, yoginā yogāvacarena sako kāyo na vijahitabbo ‘aniccucchādanaparimaddanabhedanavikiraṇaviddhaṃsanadhammo ayaṃ kāyo’ti.</i></a> <a><i>Idaṃ, mahārāja, gorūpassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, pts-vp-pli397, ms28Mi_1867"><i>Puna caparaṃ, mahārāja, gorūpo ādinnadhuro sukhadukkhena dhuraṃ vahati;</i></a> <a><i>evameva kho, mahārāja, yoginā yogāvacarena ādinnabrahmacariyena sukhadukkhena yāva jīvitapariyādānā āpāṇakoṭikaṃ brahmacariyaṃ caritabbaṃ.</i></a> <a><i>Idaṃ, mahārāja, gorūpassa dutiyaṃ aṅgaṃ gahetabbaṃ.</i></a></p>
<p><a data-ref="sc3, ms28Mi_1868"><i>Puna caparaṃ, mahārāja, gorūpo chandena ghāyamāno pānīyaṃ pivati;</i></a> <a><i>evameva kho, mahārāja, yoginā yogāvacarena ācariyupajjhāyānaṃ anusiṭṭhi chandena pemena pasādena ghāyamānena paṭiggahetabbā.</i></a> <a><i>Idaṃ, mahārāja, gorūpassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1869"><i>Puna caparaṃ, mahārāja, gorūpo yena kenaci vāhiyamāno vahati;</i></a> <a><i>evameva kho, mahārāja, yoginā yogāvacarena theranavamajjhimabhikkhūnampi gihiupāsakassāpi ovādānusāsanī sirasā sampaṭicchitabbā.</i></a> <a><i>Idaṃ, mahārāja, gorūpassa catutthaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc5, ms28Mi_1870"><i>‘Tadahu pabbajito santo,</i></a><br>
<a><i>jātiyā sattavassiko;</i></a><br>
<a><i>Sopi maṃ anusāseyya,</i></a><br>
<a data-var="matthake → muddhanā (bj)"><i>sampaṭicchāmi matthake.</i></a></p>
<p><a data-ref="sc6, ms28Mi_1871"><i>Tibbaṃ chandañca pemañca,</i></a><br>
<a><i>tasmiṃ disvā upaṭṭhape;</i></a><br>
<a><i>Ṭhapeyyācariyaṭṭhāne,</i></a><br>
<a><i>sakkacca naṃ punappunan’”ti.</i></a></p>
</blockquote>
<p class="endsutta"><a data-ref="sc7, ms28Mi_1872"><i>Gorūpaṅgapañho aṭṭhamo.</i></a></p>
</article>
</section>
</div>
</body>
</html>
