<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.4.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Pathavīvagga</i></a></p>
<h1><a><i>7. Candaṅgapañha</i></a></h1>
</div>
<p><a data-ref="sc1, ms28Mi_1804, msdiv251"><i>“Bhante nāgasena, ‘candassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, cando sukkapakkhe udayanto uttaruttariṃ vaḍḍhati;</i></a> <a><i>evameva kho, mahārāja, yoginā yogāvacarena ācārasīlaguṇavattappaṭipattiyā āgamādhigame paṭisallāne satipaṭṭhāne indriyesu guttadvāratāya bhojane mattaññutāya jāgariyānuyoge uttaruttariṃ vaḍḍhitabbaṃ.</i></a> <a><i>Idaṃ, mahārāja, candassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1805"><i>Puna caparaṃ, mahārāja, cando uḷārādhipati;</i></a> <a><i>evameva kho, mahārāja, yoginā yogāvacarena uḷārena chandādhipatinā bhavitabbaṃ.</i></a> <a><i>Idaṃ, mahārāja, candassa dutiyaṃ aṅgaṃ gahetabbaṃ.</i></a></p>
<p><a data-ref="sc3, pts-vp-pli389, ms28Mi_1806"><i>Puna caparaṃ, mahārāja, cando nisāya carati;</i></a> <a><i>evameva kho, mahārāja, yoginā yogāvacarena pavivittena bhavitabbaṃ.</i></a> <a><i>Idaṃ, mahārāja, candassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1807"><i>Puna caparaṃ, mahārāja, cando vimānaketu;</i></a> <a><i>evameva kho, mahārāja, yoginā yogāvacarena sīlaketunā bhavitabbaṃ.</i></a> <a><i>Idaṃ, mahārāja, candassa catutthaṃ aṅgaṃ gahetabbaṃ.</i></a></p>
<p><a data-var="appagabbhā’”ti → appagabbāti (mr)" data-ref="sc5, ms28Mi_1808"><i>Puna caparaṃ, mahārāja, cando āyācitapatthito udeti;</i></a> <a><i>evameva kho, mahārāja, yoginā yogāvacarena āyācitapatthitena kulāni upasaṅkamitabbāni.</i></a> <a><i>Idaṃ, mahārāja, candassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena saṃyuttanikāyavare ‘candūpamā, bhikkhave, kulāni upasaṅkamatha, apakasseva kāyaṃ apakassa cittaṃ niccanavakā kulesu appagabbhā’”ti.</i></a></p>
<p class="endsutta"><a data-ref="sc6, ms28Mi_1809"><i>Candaṅgapañho sattamo.</i></a></p>
</article>
</section>
</div>
</body>
</html>
