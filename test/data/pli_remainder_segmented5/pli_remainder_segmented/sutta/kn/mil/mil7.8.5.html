<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.8.5">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Kumbhavagga</i></a></p>
<h1><a><i>5. Agadaṅgapañha</i></a></h1>
</div>
<p><a data-ref="sc1, pts-vp-pli417, ms28Mi_2004, msdiv289"><i>“Bhante nāgasena, ‘agadassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti.</i></a> <a><i>“Yathā, mahārāja, agade kimī na saṇṭhahanti;</i></a> <a><i>evameva kho, mahārāja, yoginā yogāvacarena mānase kilesā na saṇṭhapetabbā.</i></a> <a><i>Idaṃ, mahārāja, agadassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_2005"><i>Puna caparaṃ, mahārāja, agado daṭṭhaphuṭṭhadiṭṭhaasitapītakhāyitasāyitaṃ sabbaṃ visaṃ paṭihanati;</i></a> <a><i>evameva kho, mahārāja, yoginā yogāvacarena rāgadosamohamānadiṭṭhivisaṃ sabbaṃ paṭihanitabbaṃ.</i></a> <a><i>Idaṃ, mahārāja, agadassa dutiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena—</i></a></p>
<blockquote class="gatha">
<p><a data-ref="sc3, ms28Mi_2006"><i>‘Saṅkhārānaṃ sabhāvatthaṃ,</i></a><br>
<a><i>daṭṭhukāmena yoginā;</i></a><br>
<a><i>Agadeneva hotabbaṃ,</i></a><br>
<a><i>kilesavisanāsane’”ti.</i></a></p>
</blockquote>
<p class="endsutta"><a data-ref="sc4, ms28Mi_2007"><i>Agadaṅgapañho pañcamo.</i></a></p>
</article>
</section>
</div>
</body>
</html>
