<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.2.6">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Gadrabhavagga</i></a></p>
<h1><a><i>6. Kummaṅgapañha</i></a></h1>
</div>
<p><a data-ref="sc1, ms28Mi_1682, msdiv230"><i>“Bhante nāgasena, ‘kummassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?</i></a> <a><i>“Yathā, mahārāja, kummo udakacaro udakeyeva vāsaṃ kappeti;</i></a> <a><i>evameva kho, mahārāja, yoginā yogāvacarena sabbapāṇabhūtapuggalānaṃ hitānukampinā mettāsahagatena cetasā vipulena mahaggatena appamāṇena averena abyāpajjena sabbāvantaṃ lokaṃ pharitvā viharitabbaṃ.</i></a> <a><i>Idaṃ, mahārāja, kummassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1683"><i>Puna caparaṃ, mahārāja, kummo udake uppilavanto sīsaṃ ukkhipitvā yadi koci passati, tattheva nimujjati gāḷhamogāhati ‘mā maṃ te puna passeyyun’ti;</i></a> <a><i>evameva kho, mahārāja, yoginā yogāvacarena kilesesu opatantesu ārammaṇasare nimujjitabbaṃ gāḷhamogāhitabbaṃ ‘mā maṃ kilesā puna passeyyun’ti.</i></a> <a><i>Idaṃ, mahārāja, kummassa dutiyaṃ aṅgaṃ gahetabbaṃ.</i></a></p>
<p><a data-ref="sc3, pts-vp-pli371, ms28Mi_1684"><i>Puna caparaṃ, mahārāja, kummo udakato nikkhamitvā kāyaṃ otāpeti;</i></a> <a><i>evameva kho, mahārāja, yoginā yogāvacarena nisajjaṭṭhānasayanacaṅkamato mānasaṃ nīharitvā sammappadhāne mānasaṃ otāpetabbaṃ.</i></a> <a><i>Idaṃ, mahārāja, kummassa tatiyaṃ aṅgaṃ gahetabbaṃ.</i></a></p>
<p><a data-ref="sc4, ms28Mi_1685"><i>Puna caparaṃ, mahārāja, kummo pathaviṃ khaṇitvā vivitte vāsaṃ kappeti;</i></a> <a><i>evameva kho, mahārāja, yoginā yogāvacarena lābhasakkārasilokaṃ pajahitvā suññaṃ vivittaṃ kānanaṃ vanapatthaṃ pabbataṃ kandaraṃ giriguhaṃ appasaddaṃ appanigghosaṃ pavivittamogāhitvā vivitte yeva vāsaṃ upagantabbaṃ.</i></a> <a><i>Idaṃ, mahārāja, kummassa catutthaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena upasenena vaṅgantaputtena—</i></a></p>
<blockquote class="gatha">
<p><a data-ref="sc5, ms28Mi_1686"><i>‘Vivittaṃ appanigghosaṃ,</i></a><br>
<a><i>vāḷamiganisevitaṃ;</i></a><br>
<a><i>Seve senāsanaṃ bhikkhu,</i></a><br>
<a><i>paṭisallānakāraṇā’ti.</i></a></p>
</blockquote>
<p><a data-ref="sc6, ms28Mi_1687"><i>Puna caparaṃ, mahārāja, kummo cārikaṃ caramāno yadi kañci passati vā, saddaṃ suṇāti vā, soṇḍipañcamāni aṅgāni sake kapāle nidahitvā appossukko tuṇhībhūto tiṭṭhati kāyamanurakkhanto;</i></a> <a><i>evameva kho, mahārāja, yoginā yogāvacarena sabbattha rūpasaddagandharasaphoṭṭhabbadhammesu āpatantesu chasu dvāresu saṃvarakavāṭaṃ anugghāṭetvā mānasaṃ samodahitvā saṃvaraṃ katvā satena sampajānena vihātabbaṃ samaṇadhammaṃ anurakkhamānena.</i></a> <a><i>Idaṃ, mahārāja, kummassa pañcamaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena saṃyuttanikāyavare kummūpamasuttante—</i></a></p>
<blockquote class="gatha">
<p><a data-ref="sc7, pts-vp-pli372, ms28Mi_1688"><i>‘Kummova aṅgāni sake kapāle,</i></a><br>
<a><i>Samodahaṃ bhikkhu manovitakke;</i></a><br>
<a><i>Anissito aññamaheṭhayāno,</i></a><br>
<a><i>Parinibbuto nūpavadeyya kañcī’”ti.</i></a></p>
</blockquote>
<p class="endsutta"><a data-ref="sc8, ms28Mi_1689"><i>Kummaṅgapañho chaṭṭho.</i></a></p>
</article>
</section>
</div>
</body>
</html>
