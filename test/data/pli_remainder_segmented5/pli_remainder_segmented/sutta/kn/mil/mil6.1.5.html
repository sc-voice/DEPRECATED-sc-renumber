<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil6.1.5">
<article>
<div class="hgroup">
<p class="division"><a><i>Milindapañha</i></a></p>
<p><a><i>Anumānapañha</i></a></p>
<p><a><i>Buddhavagga</i></a></p>
<h1><a><i>5. Hīnāyāvattanapañha</i></a></h1>
</div>
<p><a data-var="gihīyeva → gihiṃ yeva (bj, pts-vp-pli1)" data-ref="sc1, ms28Mi_1101, msdiv175"><i>“Bhante nāgasena, mahantaṃ idaṃ tathāgatasāsanaṃ sāraṃ varaṃ seṭṭhaṃ pavaraṃ anupamaṃ parisuddhaṃ vimalaṃ paṇḍaraṃ anavajjaṃ, na yuttaṃ gihiṃ tāvatakaṃ pabbajetuṃ, gihīyeva ekasmiṃ phale vinetvā yadā apunarāvattī hoti tadā so pabbājetabbo.</i></a> <a><i>Kiṃ kāraṇā?</i></a> <a><i>Ime dujjanā tāva tattha sāsane visuddhe pabbajitvā paṭinivattitvā hīnāyāvattanti, tesaṃ paccāgamanena ayaṃ mahājano evaṃ vicinteti ‘tucchakaṃ vata bho etaṃ samaṇassa gotamassa sāsanaṃ bhavissati, yaṃ ime paṭinivattantī’ti, idamettha kāraṇan”ti.</i></a></p>
<p><a data-ref="sc2, pts-vp-pli247, ms28Mi_1102"><i>“Yathā, mahārāja, taḷāko bhaveyya sampuṇṇasucivimalasītalasalilo, atha yo koci kiliṭṭho malakaddamagato taṃ taḷākaṃ gantvā anahāyitvā kiliṭṭhova paṭinivatteyya, tattha, mahārāja, katamaṃ jano garaheyya kiliṭṭhaṃ vā taḷākaṃ vā”ti?</i></a> <a><i>“Kiliṭṭhaṃ, bhante, jano garaheyya ‘ayaṃ taḷākaṃ gantvā anahāyitvā kiliṭṭhova paṭinivatto, kiṃ imaṃ anahāyitukāmaṃ taḷāko sayaṃ nahāpessati, ko doso taḷākassā’”ti.</i></a> <a><i>“Evameva kho, mahārāja, tathāgato vimuttivarasalilasampuṇṇaṃ saddhammavarataḷākaṃ māpesi ‘ye keci kilesamalakiliṭṭhā sacetanā budhā, te idha nahāyitvā sabbakilese pavāhayissantī’ti.</i></a> <a><i>Yadi koci taṃ saddhammavarataḷākaṃ gantvā anahāyitvā sakilesova paṭinivattitvā hīnāyāvattati taṃyeva jano garahissati ‘ayaṃ jinasāsane pabbajitvā tattha patiṭṭhaṃ alabhitvā hīnāyāvatto, kiṃ imaṃ appaṭipajjantaṃ jinasāsanaṃ sayaṃ bodhessati, ko doso jinasāsanassā’ti?</i></a></p>
<p><a data-ref="sc3, ms28Mi_1103"><i>Yathā vā pana, mahārāja, puriso paramabyādhito roguppattikusalaṃ amoghadhuvasiddhakammaṃ bhisakkaṃ sallakattaṃ disvā atikicchāpetvā sabyādhikova paṭinivatteyya, tattha katamaṃ jano garaheyya āturaṃ vā bhisakkaṃ vā”ti?</i></a> <a><i>“Āturaṃ, bhante, jano garaheyya ‘ayaṃ roguppattikusalaṃ amoghadhuvasiddhakammaṃ bhisakkaṃ sallakattaṃ disvā atikicchāpetvā sabyādhikova paṭinivatto, kiṃ imaṃ atikicchāpentaṃ bhisakko sayaṃ tikicchissati, ko doso bhisakkassā’”ti?</i></a> <a><i>“Evameva kho, mahārāja, tathāgato antosāsanasamugge kevalaṃ sakalakilesabyādhivūpasamanasamatthaṃ amatosadhaṃ pakkhipi, ‘ye keci kilesabyādhipīḷitā sacetanā budhā, te imaṃ amatosadhaṃ pivitvā sabbakilesabyādhiṃ vūpasamessantī’ti.</i></a> <a><i>Yadi koci taṃ amatosadhaṃ apivitvā sakilesova paṭinivattitvā hīnāyāvattati, taṃyeva jano garahissati ‘ayaṃ jinasāsane pabbajitvā tattha patiṭṭhaṃ alabhitvā hīnāyāvatto, kiṃ imaṃ appaṭipajjantaṃ jinasāsanaṃ sayaṃ bodhessati, ko doso jinasāsanassā’ti?</i></a></p>
<p><a data-ref="sc4, pts-vp-pli248, ms28Mi_1104"><i>Yathā vā pana, mahārāja, chāto puriso mahatimahāpuññabhattaparivesanaṃ gantvā taṃ bhattaṃ abhuñjitvā chātova paṭinivatteyya, tattha katamaṃ jano garaheyya chātaṃ vā puññabhattaṃ vā”ti?</i></a> <a><i>“Chātaṃ, bhante, jano garaheyya ‘ayaṃ khudāpīḷito puññabhattaṃ paṭilabhitvā abhuñjitvā chātova paṭinivatto, kiṃ imassa abhuñjantassa bhojanaṃ sayaṃ mukhaṃ pavisissati, ko doso bhojanassā’”ti?</i></a> <a><i>“Evameva kho, mahārāja, tathāgato antosāsanasamugge paramapavaraṃ santaṃ sivaṃ paṇītaṃ amataṃ paramamadhuraṃ kāyagatāsatibhojanaṃ ṭhapesi ‘ye keci kilesachātajjhattā taṇhāparetamānasā sacetanā budhā, te imaṃ bhojanaṃ bhuñjitvā kāmarūpārūpabhavesu sabbaṃ taṇhamapanessantī’ti.</i></a> <a><i>Yadi koci taṃ bhojanaṃ abhuñjitvā taṇhāsitova paṭinivattitvā hīnāyāvattati, taññeva jano garahissati ‘ayaṃ jinasāsane pabbajitvā tattha patiṭṭhaṃ alabhitvā hīnāyāvatto, kiṃ imaṃ appaṭipajjantaṃ jinasāsanaṃ sayaṃ bodhessasi, ko doso jinasāsanassā’ti?</i></a></p>
<p><a data-ref="sc5, ms28Mi_1105"><i>Yadi, mahārāja, tathāgato gihiṃyeva ekasmiṃ phale vinītaṃ pabbājeyya, na nāmāyaṃ pabbajjā kilesappahānāya visuddhiyā vā, natthi pabbajjāya karaṇīyaṃ.</i></a> <a><i>Yathā, mahārāja, puriso anekasatena kammena taḷākaṃ khaṇāpetvā parisāya evamanussāveyya ‘mā me, bhonto, keci saṃkiliṭṭhā imaṃ taḷākaṃ otaratha, pavāhitarajojallā parisuddhā vimalamaṭṭhā imaṃ taḷākaṃ otarathā’ti.</i></a> <a><i>Api nu kho, mahārāja, tesaṃ pavāhitarajojallānaṃ parisuddhānaṃ vimalamaṭṭhānaṃ tena taḷākena karaṇīyaṃ bhaveyyā”ti?</i></a> <a><i>“Na hi, bhante, yassatthāya te taṃ taḷākaṃ upagaccheyyuṃ, taṃ aññatreva tesaṃ kataṃ karaṇīyaṃ, kiṃ tesaṃ tena taḷākenā”ti?</i></a> <a><i>“Evameva kho, mahārāja, yadi tathāgato gihiṃyeva ekasmiṃ phale vinītaṃ pabbājeyya, tattheva tesaṃ kataṃ karaṇīyaṃ, kiṃ tesaṃ pabbajjāya.</i></a></p>
<p><a data-ref="sc6, pts-vp-pli249, ms28Mi_1106"><i>Yathā vā pana, mahārāja, sabhāvaisibhattiko sutamantapadadharo atakkiko roguppattikusalo amoghadhuvasiddhakammo bhisakko sallakatto sabbarogūpasamabhesajjaṃ sannipātetvā parisāya evamanussāveyya ‘mā kho, bhonto, keci sabyādhikā mama santike upagacchatha, abyādhikā arogā mama santike upagacchathā’ti.</i></a> <a><i>Api nu kho, mahārāja, tesaṃ abyādhikānaṃ arogānaṃ paripuṇṇānaṃ udaggānaṃ tena bhisakkena karaṇīyaṃ bhaveyyā”ti?</i></a> <a><i>“Na hi, bhante, yassatthāya te taṃ bhisakkaṃ sallakattaṃ upagaccheyyuṃ, taṃ aññatreva tesaṃ kataṃ karaṇīyaṃ, kiṃ tesaṃ tena bhisakkenā”ti?</i></a> <a><i>“Evameva kho, mahārāja, yadi tathāgato gihiṃyeva ekasmiṃ phale vinītaṃ pabbājeyya, tattheva tesaṃ kataṃ karaṇīyaṃ, kiṃ tesaṃ pabbajjāya?</i></a></p>
<p><a data-ref="sc7, ms28Mi_1107"><i>Yathā vā pana, mahārāja, koci puriso anekathālipākasataṃ bhojanaṃ paṭiyādāpetvā parisāya evamanussāveyya ‘mā me, bhonto, keci chātā imaṃ parivesanaṃ upagacchatha, subhuttā tittā suhitā dhātā pīṇitā paripuṇṇā imaṃ parivesanaṃ upagacchathā’ti.</i></a> <a><i>Api nu kho, mahārāja, tesaṃ bhuttāvīnaṃ tittānaṃ suhitānaṃ dhātānaṃ pīṇitānaṃ paripuṇṇānaṃ tena bhojanena karaṇīyaṃ bhaveyyā”ti?</i></a> <a><i>“Na hi, bhante, yassatthāya te taṃ parivesanaṃ upagaccheyyuṃ, taṃ aññatreva tesaṃ kataṃ karaṇīyaṃ, kiṃ tesaṃ tāya parivesanāyā”ti?</i></a> <a><i>“Evameva kho, mahārāja, yadi tathāgato gihiṃyeva ekasmiṃ phale vinītaṃ pabbājeyya, tattheva tesaṃ kataṃ karaṇīyaṃ, kiṃ tesaṃ pabbajjāya?</i></a></p>
<p><a data-ref="sc8, ms28Mi_1108"><i>Api ca, mahārāja, ye hīnāyāvattanti, te jinasāsanassa pañca atuliye guṇe dassenti.</i></a> <a><i>Katame pañca?</i></a> <a><i>Bhūmimahantabhāvaṃ dassenti, parisuddhavimalabhāvaṃ dassenti, pāpehi asaṃvāsiyabhāvaṃ dassenti, duppaṭivedhabhāvaṃ dassenti, bahusaṃvararakkhiyabhāvaṃ dassenti.</i></a></p>
<p><a data-ref="sc9, pts-vp-pli250, ms28Mi_1109"><i>Kathaṃ bhūmimahantabhāvaṃ dassenti?</i></a> <a><i>Yathā, mahārāja, puriso adhano hīnajacco nibbiseso buddhiparihīno mahārajjaṃ paṭilabhitvā na cirasseva paripatati paridhaṃsati parihāyati yasato, na sakkoti issariyaṃ sandhāretuṃ.</i></a> <a><i>Kiṃkāraṇaṃ?</i></a> <a><i>Mahantattā issariyassa.</i></a> <a><i>Evameva kho, mahārāja, ye keci nibbisesā akatapuññā buddhiparihīnā jinasāsane pabbajanti, te taṃ pabbajjaṃ pavaruttamaṃ sandhāretuṃ avisahantā na cirasseva jinasāsanā paripatitvā paridhaṃsitvā parihāyitvā hīnāyāvattanti, na sakkonti jinasāsanaṃ sandhāretuṃ.</i></a> <a><i>Kiṃkāraṇaṃ?</i></a> <a><i>Mahantattā jinasāsanabhūmiyā.</i></a> <a><i>Evaṃ bhūmimahantabhāvaṃ dassenti.</i></a></p>
<p><a data-ref="sc10, ms28Mi_1110"><i>Kathaṃ parisuddhavimalabhāvaṃ dassenti?</i></a> <a><i>Yathā, mahārāja, vāri pokkharapatte vikirati vidhamati vidhaṃseti, na ṭhānamupagacchati nūpalimpati.</i></a> <a><i>Kiṃkāraṇaṃ?</i></a> <a><i>Parisuddhavimalattā padumassa.</i></a> <a><i>Evameva kho, mahārāja, ye keci saṭhā kūṭā vaṅkā kuṭilā visamadiṭṭhino jinasāsane pabbajanti, te parisuddhavimalanikkaṇṭakapaṇḍaravarappavarasāsanato na cirasseva vikiritvā vidhamitvā vidhaṃsetvā asaṇṭhahitvā anupalimpitvā hīnāyāvattanti.</i></a> <a><i>Kiṃkāraṇaṃ?</i></a> <a><i>Parisuddhavimalattā jinasāsanassa.</i></a> <a><i>Evaṃ parisuddhavimalabhāvaṃ dassenti.</i></a></p>
<p><a data-ref="sc11, ms28Mi_1111"><i>Kathaṃ pāpehi asaṃvāsiyabhāvaṃ dassenti?</i></a> <a><i>Yathā, mahārāja, mahāsamuddo na matena kuṇapena saṃvasati, yaṃ hoti mahāsamudde mataṃ kuṇapaṃ, taṃ khippameva tīraṃ upaneti thalaṃ vā ussāreti.</i></a> <a><i>Kiṃkāraṇaṃ?</i></a> <a><i>Mahābhūtānaṃ bhavanattā mahāsamuddassa.</i></a> <a><i>Evameva kho, mahārāja, ye keci pāpakā asaṃvutā ahirikā akiriyā osannavīriyā kusītā kiliṭṭhā dujjanā manussā jinasāsane pabbajanti, te na cirasseva jinasāsanato arahantavimalakhīṇāsavamahābhūtabhavanato nikkhamitvā asaṃvasitvā hīnāyāvattanti.</i></a> <a><i>Kiṃkāraṇaṃ?</i></a> <a><i>Pāpehi asaṃvāsiyattā jinasāsanassa.</i></a> <a><i>Evaṃ pāpehi asaṃvāsiyabhāvaṃ dassenti.</i></a></p>
<p><a data-var="issāsā → issatthā (bj, maku, pts-vp-pli1)" data-ref="sc12, pts-vp-pli251, ms28Mi_1112"><i>Kathaṃ duppaṭivedhabhāvaṃ dassenti?</i></a> <a><i>Yathā, mahārāja, ye keci achekā asikkhitā asippino mativippahīnā issāsā vālaggavedhaṃ avisahantā vigaḷanti pakkamanti.</i></a> <a><i>Kiṃkāraṇaṃ?</i></a> <a><i>Saṇhasukhumaduppaṭivedhattā vālaggassa.</i></a> <a><i>Evameva kho, mahārāja, ye keci duppaññā jaḷā eḷamūgā mūḷhā dandhagatikā janā jinasāsane pabbajanti, te taṃ paramasaṇhasukhumacatusaccappaṭivedhaṃ paṭivijjhituṃ avisahantā jinasāsanā vigaḷitvā pakkamitvā na cirasseva hīnāyāvattanti.</i></a> <a><i>Kiṃkāraṇaṃ?</i></a> <a><i>Paramasaṇhasukhumaduppaṭivedhatāya saccānaṃ.</i></a> <a><i>Evaṃ duppaṭivedhabhāvaṃ dassenti.</i></a></p>
<p><a data-ref="sc13, ms28Mi_1113"><i>Kathaṃ bahusaṃvararakkhiyabhāvaṃ dassenti?</i></a> <a><i>Yathā, mahārāja, kocideva puriso mahatimahāyuddhabhūmimupagato parasenāya disāvidisāhi samantā parivārito sattihatthaṃ janamupentaṃ disvā bhīto osakkati paṭinivattati palāyati.</i></a> <a><i>Kiṃkāraṇaṃ?</i></a> <a><i>Bahuvidhayuddhamukharakkhaṇabhayā.</i></a> <a><i>Evameva kho, mahārāja, ye keci pāpakā asaṃvutā ahirikā akiriyā akkhantī capalā calitā ittarā bālajanā jinasāsane pabbajanti, te bahuvidhaṃ sikkhāpadaṃ parirakkhituṃ avisahantā osakkitvā paṭinivattitvā palāyitvā na cirasseva hīnāyāvattanti.</i></a> <a><i>Kiṃkāraṇaṃ?</i></a> <a><i>Bahuvidhasaṃvararakkhiyabhāvattā jinasāsanassa.</i></a> <a><i>Evaṃ bahuvidhasaṃvararakkhiyabhāvaṃ dassenti.</i></a></p>
<p><a data-ref="sc14, ms28Mi_1114"><i>Thalajuttamepi, mahārāja, vassikāgumbe kimividdhāni pupphāni honti, tāni aṅkurāni saṅkuṭitāni antarāyeva paripatanti, na ca tesu paripatitesu vassikāgumbo hīḷito nāma hoti.</i></a> <a><i>Yāni tattha ṭhitāni pupphāni, tāni sammā gandhena disāvidisaṃ abhibyāpenti.</i></a> <a><i>Evameva kho, mahārāja, ye te jinasāsane pabbajitvā hīnāyāvattanti, te jinasāsane kimividdhāni vassikāpupphāni viya vaṇṇagandharahitā nibbaṇṇākārasīlā abhabbā vepullāya, na ca tesaṃ hīnāyāvattanena jinasāsanaṃ hīḷitaṃ nāma hoti.</i></a> <a><i>Ye tattha ṭhitā bhikkhū, te sadevakaṃ lokaṃ sīlavaragandhena abhibyāpenti.</i></a></p>
<p><a data-var="vaḍḍhitvā vepullataṃ na pāpuṇitvā → vaḍḍhitvā vepullataṃ pāpuṇitvā (bj, pts-vp-pli1); vaḍḍhitvā vepullataṃ apāpuṇitvā (maku, mr)" data-ref="sc15, pts-vp-pli252, ms28Mi_1115"><i>Sālīnampi, mahārāja, nirātaṅkānaṃ lohitakānaṃ antare karumbhakaṃ nāma sālijāti uppajjitvā antarā yeva vinassati, na ca tassā vinaṭṭhattā lohitakasālī hīḷitā nāma honti.</i></a> <a><i>Ye tattha ṭhitā sālī, te rājūpabhogā honti.</i></a> <a><i>Evameva kho, mahārāja, ye te jinasāsane pabbajitvā hīnāyāvattanti, te lohitakasālīnamantare karumbhakā viya jinasāsane na vaḍḍhitvā vepullataṃ na pāpuṇitvā antarāyeva hīnāyāvattanti, na ca tesaṃ hīnāyāvattanena jinasāsanaṃ hīḷitaṃ nāma hoti.</i></a> <a><i>Ye tattha ṭhitā bhikkhū te arahattassa anucchavikā honti.</i></a></p>
<p><a data-var="ekadesaṃ → ekadese (mr)" data-ref="sc16, ms28Mi_1116"><i>Kāmadadassāpi, mahārāja, maṇiratanassa ekadesaṃ kakkasaṃ uppajjati, na ca tattha kakkasuppannattā maṇiratanaṃ hīḷitaṃ nāma hoti.</i></a> <a><i>Yaṃ tattha parisuddhaṃ maṇiratanassa, taṃ janassa hāsakaraṃ hoti.</i></a> <a><i>Evameva kho, mahārāja, ye te jinasāsane pabbajitvā hīnāyāvattanti, kakkasā te jinasāsane papaṭikā, na ca tesaṃ hīnāyāvattanena jinasāsanaṃ hīḷitaṃ nāma hoti.</i></a> <a><i>Ye tattha ṭhitā bhikkhū, te devamanussānaṃ hāsajanakā honti.</i></a></p>
<p><a data-ref="sc17, ms28Mi_1117"><i>Jātisampannassapi, mahārāja, lohitacandanassa ekadesaṃ pūtikaṃ hoti appagandhaṃ.</i></a> <a><i>Na tena lohitacandanaṃ hīḷitaṃ nāma hoti.</i></a> <a><i>Yaṃ tattha apūtikaṃ sugandhaṃ, taṃ samantā vidhūpeti abhibyāpeti.</i></a> <a><i>Evameva kho, mahārāja, ye te jinasāsane pabbajitvā hīnāyāvattanti, te lohitacandanasārantare pūtikadesamiva chaḍḍanīyā jinasāsane, na ca tesaṃ hīnāyāvattanena jinasāsanaṃ hīḷitaṃ nāma hoti.</i></a> <a><i>Ye tattha ṭhitā bhikkhū, te sadevakaṃ lokaṃ sīlavaracandanagandhena anulimpayantī”ti.</i></a></p>
<p><a data-ref="sc18, ms28Mi_1118"><i>“Sādhu, bhante nāgasena, tena tena anucchavikena tena tena sadisena kāraṇena niravajjamanupāpitaṃ jinasāsanaṃ seṭṭhabhāvena paridīpitaṃ, hīnāyāvattamānāpi te jinasāsanassa seṭṭhabhāvaṃyeva paridīpentī”ti.</i></a></p>
<p class="endsutta"><a data-ref="sc19, ms28Mi_1119"><i>Hīnāyāvattanapañho pañcamo.</i></a></p>
</article>
</section>
</div>
</body>
</html>
