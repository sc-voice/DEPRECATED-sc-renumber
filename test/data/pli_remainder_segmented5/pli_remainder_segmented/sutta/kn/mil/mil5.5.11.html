<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.5.11">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Santhavavagga</i></a></p>
<h1><a><i>11. Ācariyānācariyapañha</i></a></h1>
</div>
<p><a data-ref="sc1, pts-vp-pli235, ms28Mi_1043, msdiv170"><i>“Bhante nāgasena, bhāsitampetaṃ bhagavatā—</i></a></p>
<blockquote class="gatha">
<p><a data-ref="sc2, ms28Mi_1044"><i>‘Na me ācariyo atthi,</i></a><br>
<a><i>sadiso me na vijjati;</i></a><br>
<a><i>Sadevakasmiṃ lokasmiṃ,</i></a><br>
<a><i>natthi me paṭipuggalo’ti.</i></a></p>
</blockquote>
<p><a data-ref="sc3, ms28Mi_1045"><i>Puna ca bhaṇitaṃ—</i></a> <a><i>‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti.</i></a> <a><i>Yadi, bhante nāgasena, tathāgatena bhaṇitaṃ—</i></a> <a><i>‘na me ācariyo atthi, sadiso me na vijjati.</i></a> <a><i>Sadevakasmiṃ lokasmiṃ, natthi me paṭipuggalo’ti, tena hi ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti yaṃ vacanaṃ, taṃ micchā.</i></a> <a><i>Yadi tathāgatena bhaṇitaṃ—</i></a> <a><i>‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti, tena hi ‘na me ācariyo atthi, sadiso me na vijjati.</i></a> <a><i>Sadevakasmiṃ lokasmiṃ, natthi me paṭipuggalo’ti tampi vacanaṃ micchā.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc4, ms28Mi_1046"><i>“Bhāsitampetaṃ, mahārāja, tathāgatena</i></a></p>
<blockquote class="gatha">
<p><a data-ref="sc5, ms28Mi_1047"><i>‘Na me ācariyo atthi,</i></a><br>
<a><i>sadiso me na vijjati;</i></a><br>
<a><i>Sadevakasmiṃ lokasmiṃ,</i></a><br>
<a><i>natthi me paṭipuggalo’ti.</i></a></p>
</blockquote>
<p><a data-ref="sc6, ms28Mi_1048"><i>Bhaṇitañca—</i></a> <a><i>‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti.</i></a></p>
<p><a data-ref="sc7, ms28Mi_1049"><i>Tañca pana vacanaṃ pubbeva sambodhā anabhisambuddhassa bodhisattasseva sato ācariyabhāvaṃ sandhāya bhāsitaṃ.</i></a></p>
<p><a data-ref="sc8, pts-vp-pli236, ms28Mi_1050"><i>Pañcime, mahārāja, pubbeva sambodhā anabhisambuddhassa bodhisattassa sato ācariyā, yehi anusiṭṭho bodhisatto tattha tattha divasaṃ vītināmesi.</i></a> <a><i>Katame pañca?</i></a> <a><i>Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṃsu, seyyathidaṃ—</i></a> <a><i>rāmo dhajo lakkhaṇo mantī yañño suyāmo subhojo sudattoti.</i></a> <a><i>Te tassa sotthiṃ pavedayitvā rakkhākammaṃ akaṃsu, te ca paṭhamaṃ ācariyā.</i></a></p>
<p><a data-var="bhiṅgārena → bhiṅkārena (bj, pts-vp-pli1)" data-ref="sc9, ms28Mi_1051"><i>Puna caparaṃ, mahārāja, bodhisattassa pitā suddhodano rājā yaṃ tena samayena abhijātaṃ udiccajātimantaṃ padakaṃ veyyākaraṇaṃ chaḷaṅgavantaṃ sabbamittaṃ nāma brāhmaṇaṃ upanetvā sovaṇṇena bhiṅgārena udakaṃ oṇojetvā ‘imaṃ kumāraṃ sikkhāpehī’ti adāsi, ayaṃ dutiyo ācariyo.</i></a></p>
<p><a data-ref="sc10, ms28Mi_1052"><i>Puna caparaṃ, mahārāja, yā sā devatā bodhisattaṃ saṃvejesi, yassā vacanaṃ sutvā bodhisatto saṃviggo ubbiggo tasmiṃyeva khaṇe nekkhammaṃ nikkhamitvā pabbaji, ayaṃ tatiyo ācariyo.</i></a></p>
<p><a data-var="ācikkhi → ācikkhati (mr)" data-ref="sc11, ms28Mi_1053"><i>Puna caparaṃ, mahārāja, āḷāro kālāmo ākiñcaññāyatanassa parikammaṃ ācikkhi, ayaṃ catuttho ācariyo.</i></a></p>
<p><a data-var="ācikkhi → ācikkhati (mr)" data-ref="sc12, ms28Mi_1054"><i>Puna caparaṃ, mahārāja, udako rāmaputto nevasaññānāsaññāyatanassa parikammaṃ ācikkhi, ayaṃ pañcamo ācariyo.</i></a></p>
<p><a data-ref="sc13, ms28Mi_1055"><i>Ime kho, mahārāja, pubbeva sambodhā anabhisambuddhassa bodhisattassa sato pañca ācariyā.</i></a> <a><i>Te ca pana ācariyā lokiye dhamme.</i></a> <a><i>Imasmiñca pana, mahārāja, lokuttare dhamme sabbaññutañāṇappaṭivedhāya natthi tathāgatassa anuttaro anusāsako, sayambhū, mahārāja, tathāgato anācariyako, tasmā kāraṇā tathāgatena bhaṇitaṃ—</i></a></p>
<blockquote class="gatha">
<p><a data-ref="sc14, ms28Mi_1056"><i>‘Na me ācariyo atthi,</i></a><br>
<a><i>sadiso me na vijjati;</i></a><br>
<a><i>Sadevakasmiṃ lokasmiṃ,</i></a><br>
<a><i>natthi me paṭipuggalo’”ti.</i></a></p>
</blockquote>
<p><a data-ref="sc15, ms28Mi_1057"><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Ācariyānācariyapañho → buddhassa ācariyānācariyakatāpañho (bj); aggānaggasamaṇapañho (maku)" data-ref="sc16, ms28Mi_1058"><i>Ācariyānācariyapañho ekādasamo.</i></a></p>
<p class="endsection"><a data-ref="sc17, ms28Mi_1059"><i>Santhavavaggo pañcamo.</i></a></p>
<p class="endsutta"><a data-ref="sc18, ms28Mi_1060"><i>Imasmiṃ vagge ekādasa pañhā.</i></a></p>
<p class="endsection"><a data-ref="sc19, ms28Mi_1061"><i>Meṇḍakapañho niṭṭhito.</i></a></p>
</article>
</section>
</div>
</body>
</html>
