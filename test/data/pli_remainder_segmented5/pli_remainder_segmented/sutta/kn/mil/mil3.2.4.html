<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.2.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Addhānavagga</i></a></p>
<h1><a><i>4. Paṭisandahanapuggalavediyanapañha</i></a></h1>
</div>
<p><a data-ref="sc1, ms28Mi_197, msdiv43"><i>Rājā āha—</i></a> <a><i>“bhante nāgasena, yo na paṭisandahati, vedeti so kiñci dukkhaṃ vedanan”ti?</i></a> <a><i>Thero āha—</i></a> <a><i>“kiñci vedeti, kiñci na vedetī”ti.</i></a> <a><i>“Kiṃ vedeti, kiṃ na vedetī”ti?</i></a> <a><i>“Kāyikaṃ, mahārāja, vedanaṃ vedeti, cetasikaṃ vedanaṃ na vedetī”ti.</i></a> <a><i>“Kathaṃ, bhante, kāyikaṃ vedanaṃ vedeti, kathaṃ cetasikaṃ vedanaṃ na vedetī”ti?</i></a> <a><i>“Yo hetu yo paccayo kāyikāya dukkhavedanāya uppattiyā, tassa hetussa tassa paccayassa anuparamā kāyikaṃ dukkhavedanaṃ vedeti, yo hetu yo paccayo cetasikāya dukkhavedanāya uppattiyā, tassa hetussa tassa paccayassa uparamā cetasikaṃ dukkhavedanaṃ na vedeti.</i></a> <a><i>Bhāsitampetaṃ, mahārāja, bhagavatā—</i></a> <a><i>‘so ekaṃ vedanaṃ vedeti kāyikaṃ na cetasikan’”ti.</i></a></p>
<p><a data-ref="sc2, pts-vp-pli45, ms28Mi_198"><i>“Bhante nāgasena, yo dukkhaṃ vedanaṃ vedeti, kasmā so na parinibbāyatī”ti?</i></a> <a><i>“Natthi, mahārāja, arahato anunayo vā paṭigho vā, na ca arahanto apakkaṃ pātenti paripākaṃ āgamenti paṇḍitā.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc3, ms28Mi_199"><i>‘Nābhinandāmi maraṇaṃ,</i></a><br>
<a><i>nābhinandāmi jīvitaṃ;</i></a><br>
<a><i>Kālañca paṭikaṅkhāmi,</i></a><br>
<a><i>nibbisaṃ bhatako yathā.</i></a></p>
<p><a data-ref="sc4, ms28Mi_200"><i>Nābhinandāmi maraṇaṃ,</i></a><br>
<a><i>nābhinandāmi jīvitaṃ;</i></a><br>
<a><i>Kālañca paṭikaṅkhāmi,</i></a><br>
<a><i>sampajāno patissato’”ti.</i></a></p>
</blockquote>
<p><a data-ref="sc5, ms28Mi_201"><i>“Kallosi, bhante nāgasenā”ti.</i></a></p>
<p class="endsutta"><a data-var="Paṭisandahanapuggalavediyanapañho → parinibbānapañho (maku)" data-ref="sc6, ms28Mi_202"><i>Paṭisandahanapuggalavediyanapañho catuttho.</i></a></p>
</article>
</section>
</div>
</body>
</html>
