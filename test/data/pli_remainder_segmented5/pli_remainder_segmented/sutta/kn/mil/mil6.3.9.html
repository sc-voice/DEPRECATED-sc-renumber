<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil6.3.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Anumānapañha</i></a></p>
<p><a><i>Vessantaravagga</i></a></p>
<h1><a><i>9. Ekantasukhanibbānapañha</i></a></h1>
</div>
<p><a data-ref="sc1, pts-vp-pli313, ms28Mi_1337, msdiv198"><i>“Bhante nāgasena, kiṃ ekantasukhaṃ nibbānaṃ, udāhu dukkhena missan”ti?</i></a> <a><i>“Ekantasukhaṃ, mahārāja, nibbānaṃ, dukkhena amissan”ti.</i></a></p>
<p><a data-var="māgaṇḍiyopi → māgandiyopi (bj, pts-vp-pli1); māgandiyo (maku)" data-ref="sc2, pts-vp-pli314, ms28Mi_1338"><i>“Na mayaṃ taṃ, bhante nāgasena, vacanaṃ saddahāma ‘ekantasukhaṃ nibbānan’ti, evamettha mayaṃ, bhante nāgasena, paccema ‘nibbānaṃ dukkhena missan’ti, kāraṇañcettha upalabhāma ‘nibbānaṃ dukkhena missan’ti.</i></a> <a data-var="bhūnahu → bhūnahano (maku); bhūtahacco (pts-vp-pli1); bhūnahacco (mr)"><i>Katamaṃ ettha kāraṇaṃ?</i></a> <a><i>Ye te, bhante nāgasena, nibbānaṃ pariyesanti, tesaṃ dissati kāyassa ca cittassa ca ātāpo paritāpo ṭhānacaṅkamanisajjāsayanāhārapariggaho middhassa ca uparodho āyatanānañca paṭipīḷanaṃ dhanadhaññapiyañātimittappajahanaṃ.</i></a> <a><i>Ye keci loke sukhitā sukhasamappitā, te sabbepi pañcahi kāmaguṇehi āyatane ramenti brūhenti, manāpikamanāpikabahuvidhasubhanimittena rūpena cakkhuṃ ramenti brūhenti, manāpikamanāpikagītavāditabahuvidhasubhanimittena saddena sotaṃ ramenti brūhenti, manāpikamanāpikapupphaphalapattatacamūlasārabahuvidhasubhanimittena gandhena ghānaṃ ramenti brūhenti, manāpikamanāpikakhajjabhojjaleyyapeyyasāyanīyabahuvidhasubhanimittena rasena jivhaṃ ramenti brūhenti, manāpikamanāpikasaṇhasukhumamudumaddavabahuvidhasubhanimittena phassena kāyaṃ ramenti brūhenti, manāpikamanāpikakalyāṇapāpakasubhāsubhabahuvidhavitakkamanasikārena manaṃ ramenti brūhenti.</i></a> <a><i>Tumhe taṃ cakkhusotaghānajivhākāyamanobrūhanaṃ hanatha upahanatha, chindatha upacchindatha, rundhatha uparundhatha.</i></a> <a><i>Tena kāyopi paritapati, cittampi paritapati, kāye paritatte kāyikadukkhavedanaṃ vediyati, citte paritatte cetasikadukkhavedanaṃ vedayati.</i></a> <a><i>Nanu māgaṇḍiyopi paribbājako bhagavantaṃ garahamāno evamāha ‘bhūnahu samaṇo gotamo’ti.</i></a> <a><i>Idamettha kāraṇaṃ, yenāhaṃ kāraṇena brūmi ‘nibbānaṃ dukkhena missan’”ti.</i></a></p>
<p><a data-ref="sc3, ms28Mi_1339"><i>“Na hi, mahārāja, nibbānaṃ dukkhena missaṃ, ekantasukhaṃ nibbānaṃ.</i></a> <a><i>Yaṃ pana tvaṃ, mahārāja, brūsi ‘nibbānaṃ dukkhan’ti, netaṃ dukkhaṃ nibbānaṃ nāma, nibbānassa pana sacchikiriyāya pubbabhāgo eso, nibbānapariyesanaṃ etaṃ, ekantasukhaṃyeva, mahārāja, nibbānaṃ, na dukkhena missaṃ.</i></a> <a><i>Ettha kāraṇaṃ vadāmi.</i></a> <a><i>Atthi, mahārāja, rājūnaṃ rajjasukhaṃ nāmā”ti?</i></a> <a><i>“Āma, bhante, atthi rājūnaṃ rajjasukhan”ti.</i></a> <a><i>“Api nu kho taṃ, mahārāja, rajjasukhaṃ dukkhena missan”ti?</i></a> <a><i>“Na hi, bhante”ti.</i></a> <a><i>“Kissa pana te, mahārāja, rājāno paccante kupite tesaṃ paccantanissitānaṃ paṭisedhāya amaccehi pariṇāyakehi bhaṭehi balatthehi parivutā pavāsaṃ gantvā ḍaṃsamakasavātātapapaṭipīḷitā samavisame paridhāvanti, mahāyuddhañca karonti, jīvitasaṃsayañca pāpuṇantī”ti?</i></a> <a><i>“Netaṃ, bhante nāgasena, rajjasukhaṃ nāma, rajjasukhassa pariyesanāya pubbabhāgo eso, dukkhena, bhante nāgasena, rājāno rajjaṃ pariyesitvā rajjasukhaṃ anubhavanti, evaṃ, bhante nāgasena, rajjasukhaṃ dukkhena amissaṃ, aññaṃ taṃ rajjasukhaṃ, aññaṃ dukkhan”ti.</i></a> <a><i>“Evameva kho, mahārāja, ekantasukhaṃ nibbānaṃ, na dukkhena missaṃ.</i></a> <a><i>Ye pana taṃ nibbānaṃ pariyesanti, te kāyañca cittañca ātāpetvā ṭhānacaṅkamanisajjāsayanāhāraṃ pariggahetvā middhaṃ uparundhitvā āyatanāni paṭipīḷetvā kāyañca jīvitañca pariccajitvā dukkhena nibbānaṃ pariyesitvā ekantasukhaṃ nibbānaṃ anubhavanti, nihatapaccāmittā viya rājāno rajjasukhaṃ.</i></a> <a><i>Evaṃ, mahārāja, ekantasukhaṃ nibbānaṃ, na dukkhena missaṃ, aññaṃ nibbānaṃ, aññaṃ dukkhanti.</i></a></p>
<p><a data-var="ācariyā → idaṃ padaṃ bj, maku, pts-vp-pli1 potthakesu" data-ref="sc4, pts-vp-pli315, ms28Mi_1340"><i>Aparampi, mahārāja, uttariṃ kāraṇaṃ suṇohi ekantasukhaṃ nibbānaṃ, na dukkhena missaṃ, aññaṃ dukkhaṃ, aññaṃ nibbānanti.</i></a> <a><i>Atthi, mahārāja, ācariyānaṃ sippavantānaṃ sippasukhaṃ nāmā”ti?</i></a> <a><i>“Āma, bhante, atthi ācariyānaṃ sippavantānaṃ sippasukhan”ti.</i></a> <a><i>“Api nu kho taṃ, mahārāja, sippasukhaṃ dukkhena missan”ti?</i></a> <a><i>“Na hi, bhante”ti.</i></a> <a><i>“Kissa pana te, mahārāja, ācariyā ācariyānaṃ abhivādanapaccuṭṭhānena udakāharaṇagharasammajjanadantakaṭṭhamukhodakānuppadānena ucchiṭṭhapaṭiggahaṇaucchādananahāpanapādaparikammena sakacittaṃ nikkhipitvā paracittānuvattanena dukkhaseyyāya visamabhojanena kāyaṃ ātāpentī”ti?</i></a> <a><i>“Netaṃ, bhante nāgasena, sippasukhaṃ nāma, sippapariyesanāya pubbabhāgo eso, dukkhena, bhante nāgasena, ācariyā sippaṃ pariyesitvā sippasukhaṃ anubhavanti, evaṃ, bhante nāgasena, sippasukhaṃ dukkhena amissaṃ, aññaṃ taṃ sippasukhaṃ, aññaṃ dukkhan”ti.</i></a> <a><i>“Evameva kho, mahārāja, ekantasukhaṃ nibbānaṃ, na dukkhena missaṃ.</i></a> <a><i>Ye pana taṃ nibbānaṃ pariyesanti, te kāyañca cittañca ātāpetvā ṭhānacaṅkamanisajjāsayanāhāraṃ pariggahetvā middhaṃ uparundhitvā āyatanāni paṭipīḷetvā kāyañca jīvitañca pariccajitvā dukkhena nibbānaṃ pariyesitvā ekantasukhaṃ nibbānaṃ anubhavanti, ācariyā viya sippasukhaṃ.</i></a> <a><i>Evaṃ, mahārāja, ekantasukhaṃ nibbānaṃ, na dukkhena missaṃ, aññaṃ dukkhaṃ, aññaṃ nibbānan”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Ekantasukhanibbānapañho → nibbānassa adukkhamissabhāvapañho (bj, maku)" data-ref="sc5, ms28Mi_1341"><i>Ekantasukhanibbānapañho navamo.</i></a></p>
</article>
</section>
</div>
</body>
</html>
