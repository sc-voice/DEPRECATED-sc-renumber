<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.5.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Santhavavagga</i></a></p>
<h1><a><i>1. Santhavapañha</i></a></h1>
</div>
<p><a data-ref="sc1, ms28Mi_942, msdiv160"><i>“Bhante nāgasena, bhāsitampetaṃ bhagavatā—</i></a></p>
<blockquote class="gatha">
<p><a data-ref="sc2, ms28Mi_943"><i>‘Santhavato bhayaṃ jātaṃ,</i></a><br>
<a><i>niketā jāyate rajo;</i></a><br>
<a><i>Aniketamasanthavaṃ,</i></a><br>
<a><i>etaṃ ve munidassanan’ti.</i></a></p>
</blockquote>
<p><a data-ref="sc3, ms28Mi_944"><i>Puna ca bhagavatā bhaṇitaṃ—</i></a> <a><i>‘vihāre kāraye ramme, vāsayettha bahussute’ti.</i></a> <a><i>Yadi, bhante nāgasena, tathāgatena bhaṇitaṃ—</i></a> <a><i>‘santhavato bhayaṃ jātaṃ, niketā jāyate rajo.</i></a> <a><i>Aniketamasanthavaṃ, etaṃ ve munidassanan’ti, tena hi ‘vihāre kāraye ramme, vāsayettha bahussute’ti yaṃ vacanaṃ, taṃ micchā.</i></a> <a><i>Yadi tathāgatena bhaṇitaṃ—</i></a> <a><i>‘vihāre kāraye ramme, vāsayettha bahussute’ti, tena hi ‘santhavato bhayaṃ jātaṃ, niketā jāyate rajo.</i></a> <a><i>Aniketamasanthavaṃ, etaṃ ve munidassanan’ti tampi vacanaṃ micchā.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc4, pts-vp-pli212, ms28Mi_945"><i>“Bhāsitampetaṃ, mahārāja, bhagavatā—</i></a> <a><i>‘santhavato bhayaṃ jātaṃ, niketā jāyate rajo.</i></a> <a><i>Aniketamasanthavaṃ, etaṃ ve munidassanan’ti.</i></a> <a><i>Bhaṇitañca—</i></a> <a><i>‘vihāre kāraye ramme, vāsayettha bahussute’ti.</i></a> <a><i>Yaṃ, mahārāja, bhagavatā bhaṇitaṃ—</i></a> <a><i>‘santhavato bhayaṃ jātaṃ, niketā jāyate rajo.</i></a> <a><i>Aniketamasanthavaṃ, etaṃ ve munidassanan’ti, taṃ sabhāvavacanaṃ asesavacanaṃ nissesavacanaṃ nippariyāyavacanaṃ samaṇānucchavaṃ samaṇasāruppaṃ samaṇappatirūpaṃ samaṇārahaṃ samaṇagocaraṃ samaṇappaṭipadā samaṇappaṭipatti.</i></a> <a><i>Yathā, mahārāja, āraññako migo araññe pavane caramāno nirālayo aniketo yathicchakaṃ sayati;</i></a> <a><i>evameva kho, mahārāja, bhikkhunā ‘santhavato bhayaṃ jātaṃ, niketā jāyate rajo.</i></a> <a><i>Aniketamasanthavaṃ, etaṃ ve munidassanan’ti cintetabbaṃ.</i></a></p>
<p><a data-ref="sc5, ms28Mi_946"><i>Yaṃ pana, mahārāja, bhagavatā bhaṇitaṃ—</i></a> <a><i>‘vihāre kāraye ramme, vāsayettha bahussute’ti, taṃ dve atthavase sampassamānena bhagavatā bhaṇitaṃ.</i></a> <a><i>Katame dve?</i></a> <a><i>Vihāradānaṃ nāma sabbabuddhehi vaṇṇitaṃ anumataṃ thomitaṃ pasatthaṃ, taṃ te vihāradānaṃ datvā jātijarāmaraṇā parimuccissantīti.</i></a> <a><i>Ayaṃ tāva paṭhamo ānisaṃso vihāradāne.</i></a></p>
<p><a data-ref="sc6, pts-vp-pli213, ms28Mi_947"><i>Puna caparaṃ vihāre vijjamāne bhikkhuniyo byattasaṅketā bhavissanti, sulabhaṃ dassanaṃ dassanakāmānaṃ, anikete duddassanā bhavissantīti.</i></a> <a><i>Ayaṃ dutiyo ānisaṃso vihāradāne.</i></a> <a><i>Ime dve atthavase sampassamānena bhagavatā bhaṇitaṃ—</i></a> <a><i>‘vihāre kāraye ramme, vāsayettha bahussute’ti, na tattha buddhaputtena ālayo karaṇīyo nikete”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-ref="sc7, ms28Mi_948"><i>Santhavapañho paṭhamo.</i></a></p>
</article>
</section>
</div>
</body>
</html>
