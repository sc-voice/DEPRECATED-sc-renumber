<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.3">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>3. Vīmaṃsanapañha</i></a></h1>
</div>
<p><a data-var="paṇḍitavādaṃ → paṇḍitavādā (bj, pts-vp-pli1); paṇḍitavādena (maku)" data-ref="sc1, pts-vp-pli29, ms28Mi_105, msdiv26"><i>Rājā āha—</i></a> <a data-var="vissāsopi → visesopi (bj, pts-vp-pli1); visesaṃpi (maku)"><i>“bhante nāgasena, sallapissasi mayā saddhin”ti?</i></a> <a><i>“Sace tvaṃ, mahārāja, paṇḍitavādaṃ sallapissasi sallapissāmi, sace pana rājavādaṃ sallapissasi na sallapissāmī”ti.</i></a> <a><i>“Kathaṃ, bhante nāgasena, paṇḍitā sallapantī”ti?</i></a> <a><i>“Paṇḍitānaṃ kho, mahārāja, sallāpe āveṭhanampi kayirati, nibbeṭhanampi kayirati, niggahopi kayirati, paṭikammampi kayirati, vissāsopi kayirati, paṭivissāsopi kayirati, na ca tena paṇḍitā kuppanti, evaṃ kho, mahārāja, paṇḍitā sallapantī”ti.</i></a> <a><i>“Kathaṃ pana, bhante, rājāno sallapantī”ti?</i></a> <a><i>“Rājāno kho, mahārāja, sallāpe ekaṃ vatthuṃ paṭijānanti, yo taṃ vatthuṃ vilometi, tassa daṇḍaṃ āṇāpenti ‘imassa daṇḍaṃ paṇethā’ti, evaṃ kho, mahārāja, rājāno sallapantī”ti.</i></a> <a><i>“Paṇḍitavādāhaṃ, bhante, sallapissāmi, no rājavādaṃ, vissaṭṭho bhadanto sallapatu yathā bhikkhunā vā sāmaṇerena vā upāsakena vā ārāmikena vā saddhiṃ sallapati, evaṃ vissaṭṭho bhadanto sallapatu mā bhāyatū”ti.</i></a> <a><i>“Suṭṭhu, mahārājā”ti thero abbhānumodi.</i></a></p>
<p><a data-ref="sc2, ms28Mi_106"><i>Rājā āha—</i></a> <a><i>“bhante nāgasena, pucchissāmī”ti.</i></a> <a><i>“Puccha, mahārājā”ti.</i></a> <a><i>“Pucchitosi me, bhante”ti.</i></a> <a><i>“Visajjitaṃ, mahārājā”ti.</i></a> <a><i>“Kiṃ pana, bhante, tayā visajjitan”ti?</i></a> <a><i>“Kiṃ pana, mahārāja, tayā pucchitan”ti.</i></a></p>
<p class="endsutta"><a data-var="Vīmaṃsanapañho → therassa tikkhapaṭiññāya pañho (maku)" data-ref="sc3, ms28Mi_107"><i>Vīmaṃsanapañho tatiyo.</i></a></p>
</article>
</section>
</div>
</body>
</html>
