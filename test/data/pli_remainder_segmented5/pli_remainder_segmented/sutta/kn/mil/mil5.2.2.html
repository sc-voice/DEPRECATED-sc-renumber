<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.2.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Abhejjavagga</i></a></p>
<h1><a><i>2. Abyākaraṇīyapañha</i></a></h1>
</div>
<p><a data-var="mālukyaputtena → māluṅkyaputtena (bj, maku); māluṇkyāputtena (pts-vp-pli1)" data-ref="sc1, ms28Mi_682, msdiv131"><i>“Bhante nāgasena, bhāsitampetaṃ bhagavatā—</i></a> <a><i>‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṃ puṭṭho na byākāsi.</i></a> <a><i>Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā.</i></a> <a><i>Yadi, bhante nāgasena, bhagavatā bhaṇitaṃ—</i></a> <a><i>‘natthānanda, tathāgatassa dhammesu ācariyamuṭṭhī’ti, tena hi therassa mālukyaputtassa ajānantena na byākataṃ.</i></a> <a><i>Yadi jānantena na byākataṃ, tena hi atthi tathāgatassa dhammesu ācariyamuṭṭhi.</i></a> <a><i>Ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc2, ms28Mi_683"><i>“Bhāsitampetaṃ, mahārāja, bhagavatā ‘natthānanda, tathāgatassa dhammesu ācariyamuṭṭhī’ti, abyākato ca therena mālukyaputtena pucchito pañho, tañca pana na ajānantena na guyhakaraṇena.</i></a> <a><i>Cattārimāni, mahārāja, pañhabyākaraṇāni.</i></a> <a><i>Katamāni cattāri?</i></a> <a><i>Ekaṃsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho ṭhapanīyo pañhoti.</i></a></p>
<p><a data-ref="sc3, pts-vp-pli145, ms28Mi_684"><i>Katamo ca, mahārāja, ekaṃsabyākaraṇīyo pañho?</i></a> <a><i>‘Rūpaṃ aniccan’ti ekaṃsabyākaraṇīyo pañho,</i></a> <a><i>‘vedanā aniccā’ti …pe…</i></a> <a><i>‘saññā aniccā’ti …pe…</i></a> <a><i>‘saṅkhārā aniccā’ti …pe…</i></a> <a><i>‘viññāṇaṃ aniccan’ti ekaṃsabyākaraṇīyo pañho, ayaṃ ekaṃsabyākaraṇīyo pañho.</i></a></p>
<p><a data-ref="sc4, ms28Mi_685"><i>Katamo vibhajjabyākaraṇīyo pañho?</i></a> <a><i>‘Aniccaṃ pana rūpan’ti vibhajjabyākaraṇīyo pañho,</i></a> <a><i>‘aniccā pana vedanā’ti …pe…</i></a> <a><i>‘aniccā pana saññā’ti …pe…</i></a> <a><i>‘aniccā pana saṅkhārā’ti …pe…</i></a> <a><i>‘aniccaṃ pana viññāṇan’ti vibhajjabyākaraṇīyo pañho, ayaṃ vibhajjabyākaraṇīyo pañho.</i></a></p>
<p><a data-ref="sc5, ms28Mi_686"><i>Katamo paṭipucchābyākaraṇīyo pañho?</i></a> <a><i>‘Kiṃ nu kho cakkhunā sabbaṃ vijānātī’ti ayaṃ paṭipucchābyākaraṇīyo pañho.</i></a></p>
<p><a data-ref="sc6, ms28Mi_687"><i>Katamo ṭhapanīyo pañho?</i></a> <a><i>‘Sassato loko’ti ṭhapanīyo pañho,</i></a> <a><i>‘asassato loko’ti,</i></a> <a><i>‘antavā loko’ti,</i></a> <a><i>‘anantavā loko’ti,</i></a> <a><i>‘antavā ca anantavā ca loko’ti,</i></a> <a><i>‘nevantavā nānantavā loko’ti,</i></a> <a><i>‘taṃ jīvaṃ taṃ sarīran’ti,</i></a> <a><i>‘aññaṃ jīvaṃ aññaṃ sarīran’ti,</i></a> <a><i>‘hoti tathāgato paraṃ maraṇā’ti,</i></a> <a><i>‘na hoti tathāgato paraṃ maraṇā’ti,</i></a> <a><i>‘hoti ca na ca hoti tathāgato paraṃ maraṇā’ti,</i></a> <a><i>‘neva hoti na na hoti tathāgato paraṃ maraṇā’ti ṭhapanīyo pañho,</i></a> <a><i>ayaṃ ṭhapanīyo pañho.</i></a></p>
<p><a data-ref="sc7, ms28Mi_688"><i>Bhagavā, mahārāja, therassa mālukyaputtassa taṃ ṭhapanīyaṃ pañhaṃ na byākāsi.</i></a> <a><i>So pana pañho kiṃkāraṇā ṭhapanīyo?</i></a> <a><i>Na tassa dīpanāya hetu vā kāraṇaṃ vā atthi, tasmā so pañho ṭhapanīyo.</i></a> <a><i>Natthi buddhānaṃ bhagavantānaṃ akāraṇamahetukaṃ giramudīraṇan”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Abyākaraṇīyapañho → ṭhapanīyāvyākaraṇapañho (bj); ṭhapanīyābyākaraṇapañho (maku)" data-ref="sc8, ms28Mi_689"><i>Abyākaraṇīyapañho dutiyo.</i></a></p>
</article>
</section>
</div>
</body>
</html>
