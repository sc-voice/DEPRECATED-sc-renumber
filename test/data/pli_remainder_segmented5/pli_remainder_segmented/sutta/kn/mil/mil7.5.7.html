<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.5.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Upacikāvagga</i></a></p>
<h1><a><i>7. Migaṅgapañha</i></a></h1>
</div>
<p><a data-ref="sc1, pts-vp-pli396, ms28Mi_1859, msdiv261"><i>“Bhante nāgasena, ‘migassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?</i></a> <a><i>“Yathā, mahārāja, migo divā araññe carati, rattiṃ abbhokāse;</i></a> <a><i>evameva kho, mahārāja, yoginā yogāvacarena divā araññe viharitabbaṃ, rattiṃ abbhokāse.</i></a> <a><i>Idaṃ, mahārāja, migassa paṭhamaṃ aṅgaṃ gahetabbaṃ.</i></a></p>
<p><a data-ref="sc2, ms28Mi_1860"><i>Bhāsitampetaṃ, mahārāja, bhagavatā devātidevena lomahaṃsanapariyāye—</i></a></p>
<p><a data-var="antaraṭṭhakā himapātasamayā → antaraṭṭhake himapātasamaye (bj, pts-vp-pli1, mr); antaraṭṭhakā himapātasamaye (maku)" data-ref="sc3, ms28Mi_1861"><i>‘So kho ahaṃ, sāriputta, yā tā rattiyo sītā hemantikā antaraṭṭhakā himapātasamayā, tathārūpāsu rattīsu rattiṃ abbhokāse viharāmi, divā vanasaṇḍe.</i></a> <a><i>Gimhānaṃ pacchime māse divā abbhokāse viharāmi, rattiṃ vanasaṇḍe’ti.</i></a></p>
<p><a data-var="vañceti → vajjeti (mr)" data-ref="sc4, ms28Mi_1862"><i>Puna caparaṃ, mahārāja, migo sattimhi vā sare vā opatante vañceti palāyati, na kāyamupaneti;</i></a> <a data-var="vañcayitabbaṃ → vajjayitabbaṃ (mr)"><i>evameva kho, mahārāja, yoginā yogāvacarena kilesesu opatantesu vañcayitabbaṃ palāyitabbaṃ, na cittamupanetabbaṃ.</i></a> <a><i>Idaṃ, mahārāja, migassa dutiyaṃ aṅgaṃ gahetabbaṃ.</i></a></p>
<p><a data-ref="sc5, ms28Mi_1863"><i>Puna caparaṃ, mahārāja, migo manusse disvā yena vā tena vā palāyati ‘mā maṃ te addasaṃsū’ti;</i></a> <a><i>evameva kho, mahārāja, yoginā yogāvacarena bhaṇḍanakalahaviggahavivādasīle dussīle kusīte saṅgaṇikārāme disvā yena vā tena vā palāyitabbaṃ ‘mā maṃ te addasaṃsu, ahañca te mā addasan’ti.</i></a> <a><i>Idaṃ, mahārāja, migassa tatiyaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, therena sāriputtena dhammasenāpatinā—</i></a></p>
<blockquote class="gatha">
<p><a data-ref="sc6, ms28Mi_1864"><i>‘Mā me kadāci pāpiccho,</i></a><br>
<a><i>kusīto hīnavīriyo;</i></a><br>
<a><i>Appassuto anācāro,</i></a><br>
<a data-var="sammato ahu katthacī’”ti → sameto katthacī ahūti (bj, maku, pts-vp-pli1)"><i>sammato ahu katthacī’”ti.</i></a></p>
</blockquote>
<p class="endsutta"><a data-ref="sc7, ms28Mi_1865"><i>Migaṅgapañho sattamo.</i></a></p>
</article>
</section>
</div>
</body>
</html>
