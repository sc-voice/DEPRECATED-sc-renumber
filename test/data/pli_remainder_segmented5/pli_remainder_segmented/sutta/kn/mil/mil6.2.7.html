<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil6.2.7">
<article>
<div class="hgroup">
<p class="division"><a><i>Milindapañha</i></a></p>
<p><a><i>Anumānapañha</i></a></p>
<p><a><i>Nippapañcavagga</i></a></p>
<h1><a><i>7. Yakkhapañha</i></a></h1>
</div>
<p><a data-ref="sc1, pts-vp-pli272, ms28Mi_1196, msdiv186"><i>“Bhante nāgasena, atthi loke yakkhā nāmā”ti?</i></a> <a><i>“Āma, mahārāja, atthi loke yakkhā nāmā”ti.</i></a> <a><i>“Cavanti pana te, bhante, yakkhā tamhā yoniyā”ti?</i></a> <a><i>“Āma, mahārāja, cavanti te yakkhā tamhā yoniyā”ti.</i></a> <a><i>“Kissa pana, bhante nāgasena, tesaṃ matānaṃ yakkhānaṃ sarīraṃ na dissati, kuṇapagandhopi na vāyatī”ti?</i></a> <a><i>“Dissati, mahārāja, matānaṃ yakkhānaṃ sarīraṃ, kuṇapagandhopi tesaṃ vāyati, matānaṃ, mahārāja, yakkhānaṃ sarīraṃ kīṭavaṇṇena vā dissati, kimivaṇṇena vā dissati, kipillikavaṇṇena vā dissati, paṭaṅgavaṇṇena vā dissati, ahivaṇṇena vā dissati, vicchikavaṇṇena vā dissati, satapadivaṇṇena vā dissati, dijavaṇṇena vā dissati, migavaṇṇena vā dissatī”ti.</i></a> <a><i>“Ko hi, bhante nāgasena, añño idaṃ pañhaṃ puṭṭho visajjeyya aññatra tavādisena buddhimatā”ti.</i></a></p>
<p class="endsutta"><a data-var="Yakkhapañho → yakkhamatasarīrapañho (bj); yakkhānaṃ maraṇabhāvapañho (maku)" data-ref="sc2, ms28Mi_1197"><i>Yakkhapañho sattamo.</i></a></p>
</article>
</section>
</div>
</body>
</html>
