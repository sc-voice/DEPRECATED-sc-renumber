<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil5.3.9">
<article>
<div class="hgroup">
<p class="division"><a><i>Milindapañha</i></a></p>
<p><a><i>Meṇḍakapañha</i></a></p>
<p><a><i>Paṇāmitavagga</i></a></p>
<h1><a><i>9. Aggaggasamaṇapañha</i></a></h1>
</div>
<p><a data-ref="sc1, ms28Mi_829, msdiv146"><i>“Bhante nāgasena, bhāsitampetaṃ bhagavatā—</i></a> <a><i>‘āsavānaṃ khayā samaṇo hotī’ti.</i></a> <a><i>Puna ca bhaṇitaṃ—</i></a></p>
<blockquote class="gatha">
<p><a data-ref="sc2, ms28Mi_830"><i>‘Catubbhi dhammehi samaṅgibhūtaṃ,</i></a><br>
<a data-var="samaṇaṃ āhu → samaṇamāhu (maku 22J.10.32/1)"><i>Taṃ ve naraṃ samaṇaṃ āhu loke’ti.</i></a></p>
</blockquote>
<p><a data-ref="sc3, pts-vp-pli182, ms28Mi_831"><i>Tatrime cattāro dhammā khanti appāhāratā rativippahānaṃ ākiñcaññaṃ.</i></a> <a><i>Sabbāni panetāni aparikkhīṇāsavassa sakilesasseva honti.</i></a> <a><i>Yadi, bhante nāgasena, āsavānaṃ khayā samaṇo hoti, tena hi ‘catubbhi dhammehi samaṅgibhūtaṃ, taṃ ve naraṃ samaṇaṃ āhu loke’ti yaṃ vacanaṃ, taṃ micchā.</i></a> <a><i>Yadi catubbhi dhammehi samaṅgibhūto samaṇo hoti, tena hi ‘āsavānaṃ khayā samaṇo hotī’ti tampi vacanaṃ micchā, ayampi ubhato koṭiko pañho tavānuppatto, so tayā nibbāhitabbo”ti.</i></a></p>
<p><a data-ref="sc4, ms28Mi_832"><i>“Bhāsitampetaṃ, mahārāja, bhagavatā ‘āsavānaṃ khayā samaṇo hotī’ti.</i></a> <a><i>Puna ca bhaṇitaṃ—</i></a> <a><i>‘catubbhi dhammehi samaṅgibhūtaṃ, taṃ ve naraṃ samaṇaṃ āhu loke’ti.</i></a> <a><i>Tadidaṃ, mahārāja, vacanaṃ tesaṃ tesaṃ puggalānaṃ guṇavasena bhaṇitaṃ—</i></a> <a><i>‘catubbhi dhammehi samaṅgibhūtaṃ, taṃ ve naraṃ samaṇaṃ āhu loke’ti, idaṃ pana niravasesavacanaṃ ‘āsavānaṃ khayā samaṇo hotī’ti.</i></a></p>
<p><a data-ref="sc5, ms28Mi_833"><i>Api ca, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati.</i></a> <a><i>Yathā, mahārāja, yāni kānici jalajathalajapupphāni, vassikaṃ tesaṃ aggamakkhāyati, avasesāni yāni kānici vividhāni pupphajātāni, sabbāni tāni pupphāniyeva, upādāyupādāya pana vassikaṃyeva pupphaṃ janassa patthitaṃ pihayitaṃ;</i></a> <a><i>evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyati.</i></a></p>
<p><a data-ref="sc6, pts-vp-pli183, ms28Mi_834"><i>Yathā vā pana, mahārāja, sabbadhaññānaṃ sāli aggamakkhāyati, yā kāci avasesā vividhā dhaññajātiyo, tā sabbā upādāyupādāya bhojanāni sarīrayāpanāya, sāliyeva tesaṃ aggamakkhāyati;</i></a> <a><i>evameva kho, mahārāja, ye keci kilesūpasamāya paṭipannā, te sabbe upādāyupādāya samaṇo khīṇāsavo aggamakkhāyatī”ti.</i></a> <a><i>“Sādhu, bhante nāgasena, evametaṃ tathā sampaṭicchāmī”ti.</i></a></p>
<p class="endsutta"><a data-var="Aggaggasamaṇapañho → aggānaggasamaṇapañho (maku)" data-ref="sc7, ms28Mi_835"><i>Aggaggasamaṇapañho navamo.</i></a></p>
</article>
</section>
</div>
</body>
</html>
