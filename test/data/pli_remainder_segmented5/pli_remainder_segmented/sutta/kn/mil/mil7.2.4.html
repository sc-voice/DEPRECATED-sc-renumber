<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil7.2.4">
<article>
<div class="hgroup">
<p class="division"><a><i>Milindapañha</i></a></p>
<p><a><i>Opammakathāpañha</i></a></p>
<p><a><i>Gadrabhavagga</i></a></p>
<h1><a><i>4. Dīpiniyaṅgapañha</i></a></h1>
</div>
<p><a data-ref="sc1, pts-vp-pli369, ms28Mi_1673, msdiv228"><i>“Bhante nāgasena, ‘dīpiniyā ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?</i></a> <a><i>“Yathā, mahārāja, dīpinī sakiṃyeva gabbhaṃ gaṇhāti, na punappunaṃ purisaṃ upeti?</i></a> <a><i>Evameva kho, mahārāja, yoginā yogāvacarena āyatiṃ paṭisandhiṃ uppattiṃ gabbhaseyyaṃ cutiṃ bhedaṃ khayaṃ vināsaṃ saṃsārabhayaṃ duggatiṃ visamaṃ sampīḷitaṃ disvā ‘punabbhave nappaṭisandahissāmī’ti yoniso manasikāro karaṇīyo.</i></a> <a><i>Idaṃ, mahārāja, dīpiniyā ekaṃ aṅgaṃ gahetabbaṃ.</i></a> <a><i>Bhāsitampetaṃ, mahārāja, bhagavatā devātidevena suttanipāte dhaniyagopālakasutte—</i></a></p>
<blockquote class="gatha">
<p><a data-ref="sc2, ms28Mi_1674"><i>‘Usabhoriva chetva bandhanāni,</i></a><br>
<a><i>Nāgo pūtilataṃva dālayitvā;</i></a><br>
<a><i>Nāhaṃ punupessaṃ gabbhaseyyaṃ,</i></a><br>
<a><i>Atha ce patthayasī pavassa devā’”ti.</i></a></p>
</blockquote>
<p class="endsutta"><a data-ref="sc3, ms28Mi_1675"><i>Dīpiniyaṅgapañho catuttho.</i></a></p>
</article>
</section>
</div>
</body>
</html>
