<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.15">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>15. Paññālakkhaṇapañha</i></a></h1>
</div>
<p><a data-ref="sc1, ms28Mi_168, msdiv38"><i>Rājā āha—</i></a> <a><i>“bhante nāgasena, kiṃlakkhaṇā paññā”ti?</i></a> <a><i>“Pubbeva kho, mahārāja, mayā vuttaṃ—</i></a> <a><i>‘chedanalakkhaṇā paññā’ti, api ca obhāsanalakkhaṇā paññā”ti.</i></a> <a><i>“Kathaṃ, bhante, obhāsanalakkhaṇā paññā”ti?</i></a> <a><i>“Paññā, mahārāja, uppajjamānā avijjandhakāraṃ vidhameti, vijjobhāsaṃ janeti, ñāṇālokaṃ vidaṃseti, ariyasaccāni pākaṭāni karoti.</i></a> <a><i>Tato yogāvacaro ‘aniccan’ti vā ‘dukkhan’ti vā ‘anattā’ti vā sammappaññāya passatī”ti.</i></a></p>
<p><a data-ref="sc2, ms28Mi_169"><i>“Opammaṃ karohī”ti.</i></a> <a><i>“Yathā, mahārāja, puriso andhakāre gehe padīpaṃ paveseyya, paviṭṭho padīpo andhakāraṃ vidhameti, obhāsaṃ janeti, ālokaṃ vidaṃseti, rūpāni pākaṭāni karoti;</i></a> <a><i>evameva kho, mahārāja, paññā uppajjamānā avijjandhakāraṃ vidhameti, vijjobhāsaṃ janeti, ñāṇālokaṃ vidaṃseti, ariyasaccāni pākaṭāni karoti.</i></a> <a><i>Tato yogāvacaro ‘aniccan’ti vā ‘dukkhan’ti vā ‘anattā’ti vā sammappaññāya passati.</i></a> <a><i>Evaṃ kho, mahārāja, obhāsanalakkhaṇā paññā”ti.</i></a></p>
<p><a data-ref="sc3, ms28Mi_170"><i>“Kallosi, bhante nāgasenā”ti.</i></a></p>
<p class="endsutta"><a data-ref="sc4, ms28Mi_171"><i>Paññālakkhaṇapañho pannarasamo.</i></a></p>
</article>
</section>
</div>
</body>
</html>
