<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.6.1">
<article>
<div class="hgroup">
<p class="division"><a><i>Milindapañha</i></a></p>
<p><a><i>Sativagga</i></a></p>
<h1><a><i>1. Kāyapiyāyanapañha</i></a></h1>
</div>
<p><a data-ref="sc1, pts-vp-pli74, ms28Mi_397, msdiv83"><i>Rājā āha—</i></a> <a><i>“bhante nāgasena, piyo pabbajitānaṃ kāyo”ti?</i></a> <a><i>“Na kho, mahārāja, piyo pabbajitānaṃ kāyo”ti.</i></a> <a><i>“Atha kissa nu kho, bhante, kelāyatha mamāyathā”ti?</i></a> <a><i>“Kiṃ pana te, mahārāja, kadāci karahaci saṅgāmagatassa kaṇḍappahāro hotī”ti?</i></a> <a><i>“Āma, bhante, hotī”ti.</i></a> <a><i>“Kiṃ nu kho, mahārāja, so vaṇo ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti?</i></a> <a><i>“Āma, bhante, ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti.</i></a> <a><i>“Kiṃ nu kho, mahārāja, piyo te vaṇo, tena ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti?</i></a> <a><i>“Na me, bhante, piyo vaṇo, api ca maṃsassa ruhanatthāya ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti.</i></a> <a><i>“Evameva kho, mahārāja, appiyo pabbajitānaṃ kāyo, atha ca pabbajitā anajjhositā kāyaṃ pariharanti brahmacariyānuggahāya.</i></a> <a><i>Api ca kho, mahārāja, vaṇūpamo kāyo vutto bhagavatā, tena pabbajitā vaṇamiva kāyaṃ pariharanti anajjhositā.</i></a> <a><i>Bhāsitampetaṃ, mahārāja, bhagavatā—</i></a></p>
<blockquote class="gatha">
<p><a data-ref="sc2, ms28Mi_398"><i>‘Allacammappaṭicchanno,</i></a><br>
<a><i>navadvāro mahāvaṇo;</i></a><br>
<a><i>Samantato paggharati,</i></a><br>
<a><i>asucipūtigandhiyo’”ti.</i></a></p>
</blockquote>
<p><a data-ref="sc3, ms28Mi_399"><i>“Kallosi, bhante nāgasenā”ti.</i></a></p>
<p class="endsutta"><a data-var="Kāyapiyāyanapañho → kāyaappiyapañho (maku)" data-ref="sc4, ms28Mi_400"><i>Kāyapiyāyanapañho paṭhamo.</i></a></p>
</article>
</section>
</div>
</body>
</html>
