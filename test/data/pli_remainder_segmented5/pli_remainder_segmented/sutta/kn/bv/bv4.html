<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv4">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>4. Koṇḍaññabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.19, pts-vp-pli2ed1.26, ms21Bu_304, msdiv1"><i>“Dīpaṅkarassa aparena,</i></a><br>
<a><i>Koṇḍañño nāma nāyako;</i></a><br>
<a><i>Anantatejo amitayaso,</i></a><br>
<a><i>Appameyyo durāsado.</i></a></p>
<p><a data-ref="sc2, ms21Bu_305, msdiv2"><i>Dharaṇūpamo khamanena,</i></a><br>
<a><i>sīlena sāgarūpamo;</i></a><br>
<a><i>Samādhinā merūpamo,</i></a><br>
<a><i>ñāṇena gaganūpamo.</i></a></p>
<p><a data-ref="sc3, ms21Bu_306, msdiv3"><i>Indriyabalabojjhaṅga-</i></a><br>
<a><i>maggasaccappakāsanaṃ;</i></a><br>
<a><i>Pakāsesi sadā buddho,</i></a><br>
<a><i>hitāya sabbapāṇinaṃ.</i></a></p>
<p><a data-ref="sc4, ms21Bu_307, msdiv4"><i>Dhammacakkaṃ pavattente,</i></a><br>
<a><i>koṇḍaññe lokanāyake;</i></a><br>
<a><i>Koṭisatasahassānaṃ,</i></a><br>
<a><i>paṭhamābhisamayo ahu.</i></a></p>
<p><a data-ref="sc5, ms21Bu_308, msdiv5"><i>Tato parampi desente,</i></a><br>
<a><i>naramarūnaṃ samāgame;</i></a><br>
<a><i>Navutikoṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc6, ms21Bu_309, msdiv6"><i>Titthiye abhimaddanto,</i></a><br>
<a><i>yadā dhammamadesayi;</i></a><br>
<a><i>Asītikoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc7, ms21Bu_310, msdiv7"><i>Sannipātā tayo āsuṃ,</i></a><br>
<a><i>koṇḍaññassa mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc8, ms21Bu_311, msdiv8"><i>Koṭisatasahassānaṃ,</i></a><br>
<a><i>paṭhamo āsi samāgamo;</i></a><br>
<a><i>Dutiyo koṭisahassānaṃ,</i></a><br>
<a><i>tatiyo navutikoṭinaṃ.</i></a></p>
<p><a data-ref="sc9, ms21Bu_312, msdiv9"><i>Ahaṃ tena samayena,</i></a><br>
<a><i>vijitāvī nāma khattiyo;</i></a><br>
<a><i>Samuddaṃ antamantena,</i></a><br>
<a><i>issariyaṃ vattayāmahaṃ.</i></a></p>
<p><a data-ref="sc10, ms21Bu_313, msdiv10"><i>Koṭisatasahassānaṃ,</i></a><br>
<a><i>vimalānaṃ mahesinaṃ;</i></a><br>
<a><i>Saha lokagganāthena,</i></a><br>
<a><i>paramannena tappayiṃ.</i></a></p>
<p><a data-ref="sc11, ms21Bu_314, msdiv11"><i>Sopi maṃ buddho byākāsi,</i></a><br>
<a><i>koṇḍañño lokanāyako;</i></a><br>
<a><i>‘Aparimeyyito kappe,</i></a><br>
<a><i>buddho loke bhavissati.</i></a></p>
<p><a data-ref="sc12, ms21Bu_315, msdiv12"><i>Padhānaṃ padahitvāna,</i></a><br>
<a><i>katvā dukkarakārikaṃ;</i></a><br>
<a><i>Assatthamūle sambuddho,</i></a><br>
<a><i>bujjhissati mahāyaso.</i></a></p>
<p><a data-ref="sc13, ms21Bu_316, msdiv13"><i>Imassa janikā mātā,</i></a><br>
<a><i>māyā nāma bhavissati;</i></a><br>
<a><i>Pitā suddhodano nāma,</i></a><br>
<a><i>ayaṃ hessati gotamo.</i></a></p>
<p><a data-ref="sc14, ms21Bu_317, msdiv14"><i>Kolito upatisso ca,</i></a><br>
<a><i>aggā hessanti sāvakā;</i></a><br>
<a><i>Ānando nāmupaṭṭhāko,</i></a><br>
<a><i>upaṭṭhissatimaṃ jinaṃ.</i></a></p>
<p><a data-ref="sc15, pts-vp-pli2ed1.27, ms21Bu_318, msdiv15"><i>Khemā uppalavaṇṇā ca,</i></a><br>
<a><i>aggā hessanti sāvikā;</i></a><br>
<a><i>Bodhi tassa bhagavato,</i></a><br>
<a><i>assatthoti pavuccati.</i></a></p>
<p><a data-ref="sc16, pts-vp-pli1ed.20, ms21Bu_319, msdiv16"><i>Citto ca hatthāḷavako,</i></a><br>
<a><i>aggā hessantupaṭṭhakā;</i></a><br>
<a><i>Nandamātā ca uttarā,</i></a><br>
<a><i>aggā hessantupaṭṭhikā;</i></a><br>
<a><i>Āyu vassasataṃ tassa,</i></a><br>
<a><i>gotamassa yasassino’.</i></a></p>
<p><a data-ref="sc17, ms21Bu_320, msdiv17"><i>Idaṃ sutvāna vacanaṃ,</i></a><br>
<a><i>asamassa mahesino;</i></a><br>
<a><i>Āmoditā naramarū,</i></a><br>
<a><i>‘buddhabījaṃ kira ayaṃ’.</i></a></p>
<p><a data-ref="sc18, ms21Bu_321, msdiv18"><i>Ukkuṭṭhisaddā vattanti,</i></a><br>
<a><i>apphoṭenti hasanti ca;</i></a><br>
<a><i>Katañjalī namassanti,</i></a><br>
<a><i>dasasahassidevatā.</i></a></p>
<p><a data-ref="sc19, ms21Bu_322, msdiv19"><i>‘Yadimassa lokanāthassa,</i></a><br>
<a><i>virajjhissāma sāsanaṃ;</i></a><br>
<a><i>Anāgatamhi addhāne,</i></a><br>
<a><i>hessāma sammukhā imaṃ.</i></a></p>
<p><a data-ref="sc20, ms21Bu_323, msdiv20"><i>Yathā manussā nadiṃ tarantā,</i></a><br>
<a><i>Paṭititthaṃ virajjhiya;</i></a><br>
<a><i>Heṭṭhātitthe gahetvāna,</i></a><br>
<a><i>Uttaranti mahānadiṃ.</i></a></p>
<p><a data-ref="sc21, ms21Bu_324, msdiv21"><i>Evamevaṃ mayaṃ sabbe,</i></a><br>
<a><i>yadi muñcāmimaṃ jinaṃ;</i></a><br>
<a><i>Anāgatamhi addhāne,</i></a><br>
<a><i>hessāma sammukhā imaṃ’.</i></a></p>
<p><a data-ref="sc22, ms21Bu_325, msdiv22"><i>Tassāhaṃ vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Tameva atthaṃ sādhento,</i></a><br>
<a><i>mahārajjaṃ jine adaṃ;</i></a><br>
<a data-var="daditvāna → cajitvā (bj); cajitvāna (pts-vp-pli1-2)"><i>Mahārajjaṃ daditvāna,</i></a><br>
<a><i>pabbajiṃ tassa santike.</i></a></p>
<p><a data-ref="sc23, ms21Bu_326, msdiv23"><i>Suttantaṃ vinayañcāpi,</i></a><br>
<a><i>navaṅgaṃ satthusāsanaṃ;</i></a><br>
<a><i>Sabbaṃ pariyāpuṇitvāna,</i></a><br>
<a><i>sobhayiṃ jinasāsanaṃ.</i></a></p>
<p><a data-ref="sc24, ms21Bu_327, msdiv24"><i>Tatthappamatto viharanto,</i></a><br>
<a><i>nisajjaṭṭhānacaṅkame;</i></a><br>
<a><i>Abhiññāpāramiṃ gantvā,</i></a><br>
<a><i>brahmalokamagañchahaṃ.</i></a></p>
<p><a data-ref="sc25, ms21Bu_328, msdiv25"><i>Nagaraṃ rammavatī nāma,</i></a><br>
<a><i>sunando nāma khattiyo;</i></a><br>
<a><i>Sujātā nāma janikā,</i></a><br>
<a><i>koṇḍaññassa mahesino.</i></a></p>
<p><a data-ref="sc26, ms21Bu_329, msdiv26"><i>Dasavassasahassāni,</i></a><br>
<a data-var="agāraṃ ajjha so vasi → agāramajjhe ca so vasi (sya1ed, sya2ed)"><i>agāraṃ ajjha so vasi;</i></a><br>
<a><i>Suci suruci subho ca,</i></a><br>
<a><i>tayo pāsādamuttamā.</i></a></p>
<p><a data-ref="sc27, ms21Bu_330, msdiv27"><i>Tīṇi satasahassāni,</i></a><br>
<a><i>nāriyo samalaṅkatā;</i></a><br>
<a><i>Rucidevī nāma nārī,</i></a><br>
<a><i>vijitaseno atrajo.</i></a></p>
<p><a data-ref="sc28, ms21Bu_331, msdiv28"><i>Nimitte caturo disvā,</i></a><br>
<a><i>rathayānena nikkhami;</i></a><br>
<a><i>Anūnadasamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc29, ms21Bu_332, msdiv29"><i>Brahmunā yācito santo,</i></a><br>
<a><i>koṇḍañño dvipaduttamo;</i></a><br>
<a><i>Vatti cakkaṃ mahāvīro,</i></a><br>
<a><i>devānaṃ nagaruttame.</i></a></p>
<p><a data-ref="sc30, pts-vp-pli2ed1.28, ms21Bu_333, msdiv30"><i>Bhaddo ceva subhaddo ca,</i></a><br>
<a><i>ahesuṃ aggasāvakā;</i></a><br>
<a><i>Anuruddho nāmupaṭṭhāko,</i></a><br>
<a><i>koṇḍaññassa mahesino.</i></a></p>
<p><a data-ref="sc31, ms21Bu_334, msdiv31"><i>Tissā ca upatissā ca,</i></a><br>
<a><i>ahesuṃ aggasāvikā;</i></a><br>
<a><i>Sālakalyāṇiko bodhi,</i></a><br>
<a><i>koṇḍaññassa mahesino.</i></a></p>
<p><a data-ref="sc32, ms21Bu_335, msdiv32"><i>Soṇo ca upasoṇo ca,</i></a><br>
<a><i>ahesuṃ aggupaṭṭhakā;</i></a><br>
<a><i>Nandā ceva sirīmā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc33, ms21Bu_336, msdiv33"><i>So aṭṭhāsīti hatthāni,</i></a><br>
<a><i>accuggato mahāmuni;</i></a><br>
<a><i>Sobhate uḷurājāva,</i></a><br>
<a><i>sūriyo majjhanhike yathā.</i></a></p>
<p><a data-ref="sc34, ms21Bu_337, msdiv34"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc35, pts-vp-pli1ed.21, ms21Bu_338, msdiv35"><i>Khīṇāsavehi vimalehi,</i></a><br>
<a><i>vicittā āsi medanī;</i></a><br>
<a><i>Yathā gaganamuḷūhi,</i></a><br>
<a><i>evaṃ so upasobhatha.</i></a></p>
<p><a data-ref="sc36, ms21Bu_339, msdiv36"><i>Tepi nāgā appameyyā,</i></a><br>
<a data-var="asaṅkhobbhā → asaṅkhobhā (bj, pts-vp-pli1-2, csp1ed)"><i>asaṅkhobbhā durāsadā;</i></a><br>
<a><i>Vijjupātaṃva dassetvā,</i></a><br>
<a><i>nibbutā te mahāyasā.</i></a></p>
<p><a data-ref="sc37, ms21Bu_340, msdiv37"><i>Sā ca atuliyā jinassa iddhi,</i></a><br>
<a><i>Ñāṇaparibhāvito ca samādhi;</i></a><br>
<a><i>Sabbaṃ tamantarahitaṃ,</i></a><br>
<a><i>Nanu rittā sabbasaṅkhārā.</i></a></p>
<p><a data-ref="sc38, ms21Bu_341, msdiv38"><i>Koṇḍañño pavaro buddho,</i></a><br>
<a><i>Candārāmamhi nibbuto;</i></a><br>
<a><i>Tattheva cetiyo citto,</i></a><br>
<a><i>Satta yojanamussito”ti. (337)</i></a></p>
</blockquote>
<p class="endsutta"><a data-ref="sc39, ms21Bu_342"><i>Koṇḍaññassa bhagavato vaṃso dutiyo.</i></a></p>
</article>
</section>
</div>
</body>
</html>
