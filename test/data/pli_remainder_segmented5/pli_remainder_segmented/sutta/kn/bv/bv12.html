<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv12">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>12. Padumuttarabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.35, pts-vp-pli2ed1.50, ms21Bu_566, msdiv1"><i>“Nāradassa aparena,</i></a><br>
<a><i>sambuddho dvipaduttamo;</i></a><br>
<a><i>Padumuttaro nāma jino,</i></a><br>
<a><i>akkhobbho sāgarūpamo.</i></a></p>
<p><a data-ref="sc2, ms21Bu_567, msdiv2"><i>Maṇḍakappova so āsi,</i></a><br>
<a><i>yamhi buddho ajāyatha;</i></a><br>
<a><i>Ussannakusalā janatā,</i></a><br>
<a><i>tamhi kappe ajāyatha.</i></a></p>
<p><a data-ref="sc3, ms21Bu_568, msdiv3"><i>Padumuttarassa bhagavato,</i></a><br>
<a><i>Paṭhame dhammadesane;</i></a><br>
<a><i>Koṭisatasahassānaṃ,</i></a><br>
<a><i>Dhammābhisamayo ahu.</i></a></p>
<p><a data-ref="sc4, ms21Bu_569, msdiv4"><i>Tato parampi vassante,</i></a><br>
<a><i>Tappayante ca pāṇine;</i></a><br>
<a><i>Sattatiṃsasatasahassānaṃ,</i></a><br>
<a><i>Dutiyābhisamayo ahu.</i></a></p>
<p><a data-ref="sc5, ms21Bu_570, msdiv5"><i>Yamhi kāle mahāvīro,</i></a><br>
<a><i>ānandaṃ upasaṅkami;</i></a><br>
<a><i>Pitusantikaṃ upagantvā,</i></a><br>
<a><i>āhanī amatadundubhiṃ.</i></a></p>
<p><a data-ref="sc6, ms21Bu_571, msdiv6"><i>Āhate amatabherimhi,</i></a><br>
<a><i>vassante dhammavuṭṭhiyā;</i></a><br>
<a><i>Paññāsasatasahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc7, ms21Bu_572, msdiv7"><i>Ovādako viññāpako,</i></a><br>
<a><i>tārako sabbapāṇinaṃ;</i></a><br>
<a><i>Desanākusalo buddho,</i></a><br>
<a><i>tāresi janataṃ bahuṃ.</i></a></p>
<p><a data-ref="sc8, ms21Bu_573, msdiv8"><i>Sannipātā tayo āsuṃ,</i></a><br>
<a><i>padumuttarassa satthuno;</i></a><br>
<a><i>Koṭisatasahassānaṃ,</i></a><br>
<a><i>paṭhamo āsi samāgamo.</i></a></p>
<p><a data-ref="sc9, ms21Bu_574, msdiv9"><i>Yadā buddho asamasamo,</i></a><br>
<a><i>vasi vebhārapabbate;</i></a><br>
<a><i>Navutikoṭisahassānaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc10, ms21Bu_575, msdiv10"><i>Puna cārikaṃ pakkante,</i></a><br>
<a><i>gāmanigamaraṭṭhato;</i></a><br>
<a><i>Asītikoṭisahassānaṃ,</i></a><br>
<a><i>tatiyo āsi samāgamo.</i></a></p>
<p><a data-ref="sc11, ms21Bu_576, msdiv11"><i>Ahaṃ tena samayena,</i></a><br>
<a><i>Jaṭilo nāma raṭṭhiko;</i></a><br>
<a><i>Sambuddhappamukhaṃ saṃghaṃ,</i></a><br>
<a><i>Sabhattaṃ dussamadāsahaṃ.</i></a></p>
<p><a data-ref="sc12, ms21Bu_577, msdiv12"><i>Sopi maṃ buddho byākāsi,</i></a><br>
<a><i>saṃghamajjhe nisīdiya;</i></a><br>
<a><i>‘Satasahassito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc13, ms21Bu_578, msdiv13"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc14, pts-vp-pli2ed1.51, ms21Bu_579, msdiv14"><i>Tassāpi vacanaṃ sutvā,</i></a><br>
<a><i>uttariṃ vatamadhiṭṭhahiṃ;</i></a><br>
<a><i>Akāsiṃ uggadaḷhaṃ dhitiṃ,</i></a><br>
<a><i>dasapāramipūriyā.</i></a></p>
<p><a data-ref="sc15, ms21Bu_580, msdiv15"><i>Byāhatā titthiyā sabbe,</i></a><br>
<a><i>Vimanā dummanā tadā;</i></a><br>
<a><i>Na tesaṃ keci paricaranti,</i></a><br>
<a><i>Raṭṭhato nicchubhanti te.</i></a></p>
<p><a data-ref="sc16, pts-vp-pli1ed.36, ms21Bu_581, msdiv16"><i>Sabbe tattha samāgantvā,</i></a><br>
<a><i>upagacchuṃ buddhasantike;</i></a><br>
<a><i>Tuvaṃ nātho mahāvīra,</i></a><br>
<a><i>saraṇaṃ hohi cakkhuma.</i></a></p>
<p><a data-ref="sc17, ms21Bu_582, msdiv17"><i>Anukampako kāruṇiko,</i></a><br>
<a><i>hitesī sabbapāṇinaṃ;</i></a><br>
<a><i>Sampatte titthiye sabbe,</i></a><br>
<a><i>pañcasīle patiṭṭhapi.</i></a></p>
<p><a data-ref="sc18, ms21Bu_583, msdiv18"><i>Evaṃ nirākulaṃ āsi,</i></a><br>
<a><i>suññataṃ titthiyehi taṃ;</i></a><br>
<a><i>Vicittaṃ arahantehi,</i></a><br>
<a><i>vasībhūtehi tādihi.</i></a></p>
<p><a data-ref="sc19, ms21Bu_584, msdiv19"><i>Nagaraṃ haṃsavatī nāma,</i></a><br>
<a><i>ānando nāma khattiyo;</i></a><br>
<a><i>Sujātā nāma janikā,</i></a><br>
<a><i>padumuttarassa satthuno.</i></a></p>
<p><a data-ref="sc20, ms21Bu_585, msdiv20"><i>Dasavassasahassāni,</i></a><br>
<a><i>Agāraṃ ajjha so vasi;</i></a><br>
<a data-var="Naravāhano yaso vasavattī → nārī bāhano yasavatī (sya1ed, sya2ed, km); nārivāhano yaso yasavatī (pts-vp-pli1-2)"><i>Naravāhano yaso vasavattī,</i></a><br>
<a><i>Tayo pāsādamuttamā.</i></a></p>
<p><a data-ref="sc21, ms21Bu_586, msdiv21"><i>Ticattārīsasahassāni,</i></a><br>
<a><i>nāriyo samalaṅkatā;</i></a><br>
<a><i>Vasudattā nāma nārī,</i></a><br>
<a><i>uttamo nāma atrajo.</i></a></p>
<p><a data-ref="sc22, ms21Bu_587, msdiv22"><i>Nimitte caturo disvā,</i></a><br>
<a><i>pāsādenābhinikkhami;</i></a><br>
<a><i>Sattāhaṃ padhānacāraṃ,</i></a><br>
<a><i>acarī purisuttamo.</i></a></p>
<p><a data-ref="sc23, ms21Bu_588, msdiv23"><i>Brahmunā yācito santo,</i></a><br>
<a><i>padumuttaro vināyako;</i></a><br>
<a><i>Vatti cakkaṃ mahāvīro,</i></a><br>
<a><i>mithiluyyānamuttame.</i></a></p>
<p><a data-ref="sc24, ms21Bu_589, msdiv24"><i>Devalo ca sujāto ca,</i></a><br>
<a><i>Ahesuṃ aggasāvakā;</i></a><br>
<a><i>Sumano nāmupaṭṭhāko,</i></a><br>
<a><i>Padumuttarassa mahesino.</i></a></p>
<p><a data-ref="sc25, ms21Bu_590, msdiv25"><i>Amitā ca asamā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>salaloti pavuccati.</i></a></p>
<p><a data-var="ceva → amito ceva (sya1ed, sya2ed)" data-ref="sc26, ms21Bu_591, msdiv26"><i>Vitiṇṇo ceva tisso ca,</i></a><br>
<a><i>ahesuṃ aggupaṭṭhakā;</i></a><br>
<a><i>Haṭṭhā ceva vicittā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc27, ms21Bu_592, msdiv27"><i>Aṭṭhapaṇṇāsaratanaṃ,</i></a><br>
<a><i>accuggato mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>dvattiṃsavaralakkhaṇo.</i></a></p>
<p><a data-ref="sc28, ms21Bu_593, msdiv28"><i>Kuṭṭā kavāṭā bhittī ca,</i></a><br>
<a><i>rukkhā nagasiluccayā;</i></a><br>
<a><i>Na tassāvaraṇaṃ atthi,</i></a><br>
<a><i>samantā dvādasayojane.</i></a></p>
<p><a data-ref="sc29, pts-vp-pli2ed1.52, ms21Bu_594, msdiv29"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc30, ms21Bu_595, msdiv30"><i>Santāretvā bahujanaṃ,</i></a><br>
<a><i>chinditvā sabbasaṃsayaṃ;</i></a><br>
<a><i>Jalitvā aggikkhandhova,</i></a><br>
<a><i>nibbuto so sasāvako.</i></a></p>
<p><a data-ref="sc31, ms21Bu_596, msdiv31"><i>Padumuttaro jino buddho,</i></a><br>
<a><i>Nandārāmamhi nibbuto;</i></a><br>
<a><i>Tatthevassa thūpavaro,</i></a><br>
<a><i>Dvādasubbedhayojano”ti. (584)</i></a></p>
</blockquote>
<p class="endsutta"><a data-ref="sc32, ms21Bu_597"><i>Padumuttarassa bhagavato vaṃso dasamo.</i></a></p>
</article>
</section>
</div>
</body>
</html>
