<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv19">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>19. Tissabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.71, ms21Bu_773, msdiv1"><i>“Siddhatthassa aparena,</i></a><br>
<a><i>Asamo appaṭipuggalo;</i></a><br>
<a><i>Anantatejo amitayaso,</i></a><br>
<a><i>Tisso lokagganāyako.</i></a></p>
<p><a data-ref="sc2, ms21Bu_774, msdiv2"><i>Tamandhakāraṃ vidhamitvā,</i></a><br>
<a><i>obhāsetvā sadevakaṃ;</i></a><br>
<a><i>Anukampako mahāvīro,</i></a><br>
<a><i>loke uppajji cakkhumā.</i></a></p>
<p><a data-ref="sc3, ms21Bu_775, msdiv3"><i>Tassāpi atulā iddhi,</i></a><br>
<a><i>atulaṃ sīlaṃ samādhi ca;</i></a><br>
<a><i>Sabbattha pāramiṃ gantvā,</i></a><br>
<a><i>dhammacakkaṃ pavattayi.</i></a></p>
<p><a data-ref="sc4, ms21Bu_776, msdiv4"><i>So buddho dasasahassimhi,</i></a><br>
<a><i>Viññāpesi giraṃ suciṃ;</i></a><br>
<a><i>Koṭisatāni abhisamiṃsu,</i></a><br>
<a><i>Paṭhame dhammadesane.</i></a></p>
<p><a data-ref="sc5, ms21Bu_777, msdiv5"><i>Dutiyo navutikoṭīnaṃ,</i></a><br>
<a><i>tatiyo saṭṭhikoṭiyo;</i></a><br>
<a><i>Bandhanāto pamocesi,</i></a><br>
<a data-var="satte → sampatte (sya1ed, sya2ed, pts-vp-pli1-2, mr)"><i>satte naramarū tadā.</i></a></p>
<p><a data-ref="sc6, ms21Bu_778, msdiv6"><i>Sannipātā tayo āsuṃ,</i></a><br>
<a><i>tisse lokagganāyake;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc7, ms21Bu_779, msdiv7"><i>Khīṇāsavasatasahassānaṃ,</i></a><br>
<a><i>Paṭhamo āsi samāgamo;</i></a><br>
<a><i>Navutisatasahassānaṃ,</i></a><br>
<a><i>Dutiyo āsi samāgamo.</i></a></p>
<p><a data-ref="sc8, pts-vp-pli1ed.49, ms21Bu_780, msdiv8"><i>Asītisatasahassānaṃ,</i></a><br>
<a><i>tatiyo āsi samāgamo;</i></a><br>
<a><i>Khīṇāsavānaṃ vimalānaṃ,</i></a><br>
<a><i>pupphitānaṃ vimuttiyā.</i></a></p>
<p><a data-ref="sc9, ms21Bu_781, msdiv9"><i>Ahaṃ tena samayena,</i></a><br>
<a><i>sujāto nāma khattiyo;</i></a><br>
<a><i>Mahābhogaṃ chaḍḍayitvā,</i></a><br>
<a><i>pabbajiṃ isipabbajaṃ.</i></a></p>
<p><a data-ref="sc10, ms21Bu_782, msdiv10"><i>Mayi pabbajite sante,</i></a><br>
<a><i>uppajji lokanāyako;</i></a><br>
<a><i>Buddhoti saddaṃ sutvāna,</i></a><br>
<a><i>pīti me upapajjatha.</i></a></p>
<p><a data-ref="sc11, ms21Bu_783, msdiv11"><i>Dibbaṃ mandāravaṃ pupphaṃ,</i></a><br>
<a><i>padumaṃ pārichattakaṃ;</i></a><br>
<a><i>Ubho hatthehi paggayha,</i></a><br>
<a><i>dhunamāno upāgamiṃ.</i></a></p>
<p><a data-ref="sc12, ms21Bu_784, msdiv12"><i>Catuvaṇṇaparivutaṃ,</i></a><br>
<a><i>tissaṃ lokagganāyakaṃ;</i></a><br>
<a><i>Tamahaṃ pupphaṃ gahetvā,</i></a><br>
<a><i>matthake dhārayiṃ jinaṃ.</i></a></p>
<p><a data-ref="sc13, ms21Bu_785, msdiv13"><i>Sopi maṃ buddho byākāsi,</i></a><br>
<a><i>janamajjhe nisīdiya;</i></a><br>
<a><i>‘Dvenavute ito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc14, pts-vp-pli2ed1.72, ms21Bu_786, msdiv14"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc15, ms21Bu_787, msdiv15"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc16, ms21Bu_788, msdiv16"><i>Khemakaṃ nāma nagaraṃ,</i></a><br>
<a><i>janasandho nāma khattiyo;</i></a><br>
<a><i>Padumā nāma janikā,</i></a><br>
<a><i>tissassa ca mahesino.</i></a></p>
<p><a data-ref="sc17, ms21Bu_789, msdiv17"><i>Sattavassasahassāni,</i></a><br>
<a><i>Agāraṃ ajjha so vasi;</i></a><br>
<a data-var="Guhāsela nārisaya nisabhā → guṇaselānādiyanisabho (sya1ed, sya2ed); guhāsela-nāri-nisabhā (pts-vp-pli1-2); kumudo nāḷiyo padumo (mr)"><i>Guhāsela nārisaya nisabhā,</i></a><br>
<a><i>Tayo pāsādamuttamā.</i></a></p>
<p><a data-ref="sc18, ms21Bu_790, msdiv18"><i>Samatiṃsasahassāni,</i></a><br>
<a><i>nāriyo samalaṅkatā;</i></a><br>
<a><i>Subhaddānāmikā nārī,</i></a><br>
<a><i>ānando nāma atrajo.</i></a></p>
<p><a data-ref="sc19, ms21Bu_791, msdiv19"><i>Nimitte caturo disvā,</i></a><br>
<a><i>assayānena nikkhami;</i></a><br>
<a><i>Anūnaaṭṭhamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc20, ms21Bu_792, msdiv20"><i>Brahmunā yācito santo,</i></a><br>
<a><i>tisso lokagganāyako;</i></a><br>
<a><i>Vatti cakkaṃ mahāvīro,</i></a><br>
<a><i>yasavatiyamuttame.</i></a></p>
<p><a data-ref="sc21, ms21Bu_793, msdiv21"><i>Brahmadevo udayo ca,</i></a><br>
<a><i>ahesuṃ aggasāvakā;</i></a><br>
<a><i>Samaṅgo nāmupaṭṭhāko,</i></a><br>
<a><i>tissassa ca mahesino.</i></a></p>
<p><a data-ref="sc22, ms21Bu_794, msdiv22"><i>Phussā ceva sudattā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>asanoti pavuccati.</i></a></p>
<p><a data-ref="sc23, ms21Bu_795, msdiv23"><i>Sambalo ca sirimā ceva,</i></a><br>
<a><i>ahesuṃ aggupaṭṭhakā;</i></a><br>
<a><i>Kisāgotamī upasenā,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc24, ms21Bu_796, msdiv24"><i>So buddho saṭṭhiratano,</i></a><br>
<a><i>ahu uccattane jino;</i></a><br>
<a><i>Anūpamo asadiso,</i></a><br>
<a><i>himavā viya dissati.</i></a></p>
<p><a data-ref="sc25, ms21Bu_797, msdiv25"><i>Tassāpi atulatejassa,</i></a><br>
<a><i>āyu āsi anuttaro;</i></a><br>
<a><i>Vassasatasahassāni,</i></a><br>
<a><i>loke aṭṭhāsi cakkhumā.</i></a></p>
<p><a data-ref="sc26, ms21Bu_798, msdiv26"><i>Uttamaṃ pavaraṃ seṭṭhaṃ,</i></a><br>
<a><i>anubhotvā mahāyasaṃ;</i></a><br>
<a><i>Jalitvā aggikkhandhova,</i></a><br>
<a><i>nibbuto so sasāvako.</i></a></p>
<p><a data-ref="sc27, pts-vp-pli1ed.50, ms21Bu_799, msdiv27"><i>Valāhakova anilena,</i></a><br>
<a><i>sūriyena viya ussavo;</i></a><br>
<a><i>Andhakārova padīpena,</i></a><br>
<a><i>nibbuto so sasāvako.</i></a></p>
<p><a data-ref="sc28, ms21Bu_800, msdiv28"><i>Tisso jinavaro buddho,</i></a><br>
<a><i>Nandārāmamhi nibbuto;</i></a><br>
<a><i>Tatthevassa jinathūpo,</i></a><br>
<a><i>Tīṇiyojanamuggato”ti. (781)</i></a></p>
</blockquote>
<p class="endsutta"><a data-ref="sc29, ms21Bu_801"><i>Tissassa bhagavato vaṃso sattarasamo.</i></a></p>
</article>
</section>
</div>
</body>
</html>
