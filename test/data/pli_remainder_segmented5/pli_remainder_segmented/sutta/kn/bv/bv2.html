<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv2">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a data-var="2 Sumedhapatthanākathā → sumedhakathā (bj); paṭhamo dīpaṅkarabuddhavaṃso (sya1ed, sya2ed); dīpaṅkarabuddhavaṃso (pts-vp-pli1-2)"><i>2 Sumedhapatthanākathā</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.9, ms21Bu_84, msdiv1"><i>“Kappe ca satasahasse,</i></a><br>
<a><i>caturo ca asaṅkhiye;</i></a><br>
<a><i>Amaraṃ nāma nagaraṃ,</i></a><br>
<a><i>dassaneyyaṃ manoramaṃ.</i></a></p>
<p><a data-ref="sc2, ms21Bu_85, msdiv2"><i>Dasahi saddehi avivittaṃ,</i></a><br>
<a><i>Annapānasamāyutaṃ;</i></a><br>
<a><i>Hatthisaddaṃ assasaddaṃ,</i></a><br>
<a><i>Bherisaṅkharathāni ca;</i></a><br>
<a><i>Khādatha pivatha ceva,</i></a><br>
<a><i>Annapānena ghositaṃ.</i></a></p>
<p><a data-ref="sc3, ms21Bu_86, msdiv3"><i>Nagaraṃ sabbaṅgasampannaṃ,</i></a><br>
<a><i>sabbakammamupāgataṃ;</i></a><br>
<a><i>Sattaratanasampannaṃ,</i></a><br>
<a><i>nānājanasamākulaṃ;</i></a><br>
<a><i>Samiddhaṃ devanagaraṃva,</i></a><br>
<a><i>āvāsaṃ puññakamminaṃ.</i></a></p>
<p><a data-ref="sc4, ms21Bu_87, msdiv4"><i>Nagare amaravatiyā,</i></a><br>
<a><i>sumedho nāma brāhmaṇo;</i></a><br>
<a><i>Anekakoṭisannicayo,</i></a><br>
<a><i>pahūtadhanadhaññavā.</i></a></p>
<p><a data-ref="sc5, pts-vp-pli1ed1.7, ms21Bu_88, msdiv5"><i>Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Lakkhaṇe itihāse ca,</i></a><br>
<a><i>sadhamme pāramiṃ gato.</i></a></p>
<p><a data-ref="sc6, ms21Bu_89, msdiv6"><i>Rahogato nisīditvā,</i></a><br>
<a><i>evaṃ cintesahaṃ tadā;</i></a><br>
<a><i>‘Dukkho punabbhavo nāma,</i></a><br>
<a><i>sarīrassa ca bhedanaṃ.</i></a></p>
<p><a data-ref="sc7, ms21Bu_90, msdiv7"><i>Jātidhammo jarādhammo,</i></a><br>
<a data-var="sahaṃ → cahaṃ (bj, pts-vp-pli1-2); cahan (sya1ed, sya2ed)"><i>Byādhidhammo sahaṃ tadā;</i></a><br>
<a><i>Ajaraṃ amataṃ khemaṃ,</i></a><br>
<a><i>Pariyesissāmi nibbutiṃ.</i></a></p>
<p><a data-ref="sc8, ms21Bu_91, msdiv8"><i>Yaṃnūnimaṃ pūtikāyaṃ,</i></a><br>
<a><i>nānākuṇapapūritaṃ;</i></a><br>
<a><i>Chaḍḍayitvāna gaccheyyaṃ,</i></a><br>
<a><i>anapekkho anatthiko.</i></a></p>
<p><a data-ref="sc9, ms21Bu_92, msdiv9"><i>Atthi hehiti so maggo,</i></a><br>
<a><i>na so sakkā na hetuye;</i></a><br>
<a><i>Pariyesissāmi taṃ maggaṃ,</i></a><br>
<a><i>bhavato parimuttiyā.</i></a></p>
<p><a data-ref="sc10, ms21Bu_93, msdiv10"><i>Yathāpi dukkhe vijjante,</i></a><br>
<a><i>sukhaṃ nāmapi vijjati;</i></a><br>
<a><i>Evaṃ bhave vijjamāne,</i></a><br>
<a><i>vibhavopi icchitabbako.</i></a></p>
<p><a data-ref="sc11, ms21Bu_94, msdiv11"><i>Yathāpi uṇhe vijjante,</i></a><br>
<a><i>aparaṃ vijjati sītalaṃ;</i></a><br>
<a><i>Evaṃ tividhaggi vijjante,</i></a><br>
<a><i>nibbānaṃ icchitabbakaṃ.</i></a></p>
<p><a data-ref="sc12, ms21Bu_95, msdiv12"><i>Yathāpi pāpe vijjante,</i></a><br>
<a><i>kalyāṇamapi vijjati;</i></a><br>
<a data-var="Evamevaṃ → evameva (pts-vp-pli1-2, csp1ed)"><i>Evamevaṃ jāti vijjante,</i></a><br>
<a><i>ajātipicchitabbakaṃ.</i></a></p>
<p><a data-ref="sc13, ms21Bu_96, msdiv13"><i>Yathā gūthagato puriso,</i></a><br>
<a><i>taḷākaṃ disvāna pūritaṃ;</i></a><br>
<a><i>Na gavesati taṃ taḷākaṃ,</i></a><br>
<a><i>na doso taḷākassa so.</i></a></p>
<p><a data-ref="sc14, pts-vp-pli2ed1.10, ms21Bu_97, msdiv14"><i>Evaṃ kilesamaladhovaṃ,</i></a><br>
<a><i>vijjante amatantaḷe;</i></a><br>
<a><i>Na gavesati taṃ taḷākaṃ,</i></a><br>
<a><i>na doso amatantaḷe.</i></a></p>
<p><a data-ref="sc15, ms21Bu_98, msdiv15"><i>Yathā arīhi pariruddho,</i></a><br>
<a><i>vijjante gamanampathe;</i></a><br>
<a><i>Na palāyati so puriso,</i></a><br>
<a><i>na doso añjasassa so.</i></a></p>
<p><a data-ref="sc16, ms21Bu_99, msdiv16"><i>Evaṃ kilesapariruddho,</i></a><br>
<a><i>vijjamāne sive pathe;</i></a><br>
<a><i>Na gavesati taṃ maggaṃ,</i></a><br>
<a><i>na doso sivamañjase.</i></a></p>
<p><a data-ref="sc17, ms21Bu_100, msdiv17"><i>Yathāpi byādhito puriso,</i></a><br>
<a><i>vijjamāne tikicchake;</i></a><br>
<a><i>Na tikicchāpeti taṃ byādhiṃ,</i></a><br>
<a><i>na doso so tikicchake.</i></a></p>
<p><a data-ref="sc18, ms21Bu_101, msdiv18"><i>Evaṃ kilesabyādhīhi,</i></a><br>
<a><i>Dukkhito paripīḷito;</i></a><br>
<a><i>Na gavesati taṃ ācariyaṃ,</i></a><br>
<a><i>Na doso so vināyake.</i></a></p>
<p><a data-ref="sc19, ms21Bu_102, msdiv19"><i>Yathāpi kuṇapaṃ puriso,</i></a><br>
<a><i>kaṇṭhe baddhaṃ jigucchiya;</i></a><br>
<a><i>Mocayitvāna gaccheyya,</i></a><br>
<a><i>sukhī serī sayaṃvasī.</i></a></p>
<p><a data-ref="sc20, ms21Bu_103, msdiv20"><i>Tathevimaṃ pūtikāyaṃ,</i></a><br>
<a><i>nānākuṇapasañcayaṃ;</i></a><br>
<a><i>Chaḍḍayitvāna gaccheyyaṃ,</i></a><br>
<a><i>anapekkho anatthiko.</i></a></p>
<p><a data-ref="sc21, ms21Bu_104, msdiv21"><i>Yathā uccāraṭṭhānamhi,</i></a><br>
<a><i>karīsaṃ naranāriyo;</i></a><br>
<a><i>Chaḍḍayitvāna gacchanti,</i></a><br>
<a><i>anapekkhā anatthikā.</i></a></p>
<p><a data-ref="sc22, ms21Bu_105, msdiv22"><i>Evamevāhaṃ imaṃ kāyaṃ,</i></a><br>
<a><i>nānākuṇapapūritaṃ;</i></a><br>
<a><i>Chaḍḍayitvāna gacchissaṃ,</i></a><br>
<a><i>vaccaṃ katvā yathā kuṭiṃ.</i></a></p>
<p><a data-ref="sc23, ms21Bu_106, msdiv23"><i>Yathāpi jajjaraṃ nāvaṃ,</i></a><br>
<a data-var="udagāhiniṃ → udakagāhiṇiṃ (bj); udakagāhiniṃ (sya1ed, sya2ed, pts-vp-pli1-2)"><i>paluggaṃ udagāhiniṃ;</i></a><br>
<a><i>Sāmī chaḍḍetvā gacchanti,</i></a><br>
<a><i>anapekkhā anatthikā.</i></a></p>
<p><a data-ref="sc24, pts-vp-pli1ed1.8, ms21Bu_107, msdiv24"><i>Evamevāhaṃ imaṃ kāyaṃ,</i></a><br>
<a><i>navacchiddaṃ dhuvassavaṃ;</i></a><br>
<a><i>Chaḍḍayitvāna gacchissaṃ,</i></a><br>
<a><i>jiṇṇanāvaṃva sāmikā.</i></a></p>
<p><a data-ref="sc25, ms21Bu_108, msdiv25"><i>Yathāpi puriso corehi,</i></a><br>
<a><i>gacchanto bhaṇḍamādiya;</i></a><br>
<a><i>Bhaṇḍacchedabhayaṃ disvā,</i></a><br>
<a><i>chaḍḍayitvāna gacchati.</i></a></p>
<p><a data-ref="sc26, ms21Bu_109, msdiv26"><i>Evamevaṃ ayaṃ kāyo,</i></a><br>
<a><i>mahācorasamo viya;</i></a><br>
<a><i>Pahāyimaṃ gamissāmi,</i></a><br>
<a><i>kusalacchedanā bhayā’.</i></a></p>
<p><a data-ref="sc27, ms21Bu_110, msdiv27"><i>Evāhaṃ cintayitvāna,</i></a><br>
<a><i>nekakoṭisataṃ dhanaṃ;</i></a><br>
<a><i>Nāthānāthānaṃ datvāna,</i></a><br>
<a><i>himavantamupāgamiṃ.</i></a></p>
<p><a data-ref="sc28, ms21Bu_111, msdiv28"><i>Himavantassāvidūre,</i></a><br>
<a><i>dhammiko nāma pabbato;</i></a><br>
<a><i>Assamo sukato mayhaṃ,</i></a><br>
<a><i>paṇṇasālā sumāpitā.</i></a></p>
<p><a data-ref="sc29, ms21Bu_112, msdiv29"><i>Caṅkamaṃ tattha māpesiṃ,</i></a><br>
<a><i>pañcadosavivajjitaṃ;</i></a><br>
<a><i>Aṭṭhaguṇasamupetaṃ,</i></a><br>
<a><i>abhiññābalamāhariṃ.</i></a></p>
<p><a data-ref="sc30, pts-vp-pli2ed1.11, ms21Bu_113, msdiv30"><i>Sāṭakaṃ pajahiṃ tattha,</i></a><br>
<a><i>navadosamupāgataṃ;</i></a><br>
<a><i>Vākacīraṃ nivāsesiṃ,</i></a><br>
<a><i>dvādasaguṇamupāgataṃ.</i></a></p>
<p><a data-ref="sc31, ms21Bu_114, msdiv31"><i>Aṭṭhadosasamākiṇṇaṃ,</i></a><br>
<a><i>pajahiṃ paṇṇasālakaṃ;</i></a><br>
<a><i>Upāgamiṃ rukkhamūlaṃ,</i></a><br>
<a><i>guṇe dasahupāgataṃ.</i></a></p>
<p><a data-ref="sc32, ms21Bu_115, msdiv32"><i>Vāpitaṃ ropitaṃ dhaññaṃ,</i></a><br>
<a><i>pajahiṃ niravasesato;</i></a><br>
<a><i>Anekaguṇasampannaṃ,</i></a><br>
<a><i>pavattaphalamādiyiṃ.</i></a></p>
<p><a data-ref="sc33, ms21Bu_116, msdiv33"><i>Tatthappadhānaṃ padahiṃ,</i></a><br>
<a><i>nisajjaṭṭhānacaṅkame;</i></a><br>
<a><i>Abbhantaramhi sattāhe,</i></a><br>
<a><i>abhiññābalapāpuṇiṃ.</i></a></p>
<p><a data-ref="sc34, ms21Bu_117, msdiv34"><i>Evaṃ me siddhippattassa,</i></a><br>
<a><i>vasībhūtassa sāsane;</i></a><br>
<a><i>Dīpaṅkaro nāma jino,</i></a><br>
<a><i>uppajji lokanāyako.</i></a></p>
<p><a data-ref="sc35, ms21Bu_118, msdiv35"><i>Uppajjante ca jāyante,</i></a><br>
<a><i>bujjhante dhammadesane;</i></a><br>
<a><i>Caturo nimitte nāddasaṃ,</i></a><br>
<a><i>jhānaratisamappito.</i></a></p>
<p><a data-ref="sc36, ms21Bu_119, msdiv36"><i>Paccantadesavisaye,</i></a><br>
<a><i>nimantetvā tathāgataṃ;</i></a><br>
<a><i>Tassa āgamanaṃ maggaṃ,</i></a><br>
<a><i>sodhenti tuṭṭhamānasā.</i></a></p>
<p><a data-ref="sc37, ms21Bu_120, msdiv37"><i>Ahaṃ tena samayena,</i></a><br>
<a><i>nikkhamitvā sakassamā;</i></a><br>
<a><i>Dhunanto vākacīrāni,</i></a><br>
<a><i>gacchāmi ambare tadā.</i></a></p>
<p><a data-ref="sc38, ms21Bu_121, msdiv38"><i>Vedajātaṃ janaṃ disvā,</i></a><br>
<a><i>tuṭṭhahaṭṭhaṃ pamoditaṃ;</i></a><br>
<a><i>Orohitvāna gaganā,</i></a><br>
<a><i>manusse pucchi tāvade.</i></a></p>
<p><a data-ref="sc39, ms21Bu_122, msdiv39"><i>‘Tuṭṭhahaṭṭho pamudito,</i></a><br>
<a><i>vedajāto mahājano;</i></a><br>
<a><i>Kassa sodhīyati maggo,</i></a><br>
<a><i>añjasaṃ vaṭumāyanaṃ’.</i></a></p>
<p><a data-ref="sc40, ms21Bu_123, msdiv40"><i>Te me puṭṭhā viyākaṃsu,</i></a><br>
<a><i>‘buddho loke anuttaro;</i></a><br>
<a><i>Dīpaṅkaro nāma jino,</i></a><br>
<a><i>uppajji lokanāyako;</i></a><br>
<a><i>Tassa sodhīyati maggo,</i></a><br>
<a><i>añjasaṃ vaṭumāyanaṃ’.</i></a></p>
<p><a data-var="Buddhotivacanaṃ → buddhoti mama (bj, sya1ed, sya2ed, pts-vp-pli1-2, mr)" data-ref="sc41, ms21Bu_124, msdiv41"><i>Buddhotivacanaṃ sutvāna,</i></a><br>
<a><i>pīti uppajji tāvade;</i></a><br>
<a><i>Buddho buddhoti kathayanto,</i></a><br>
<a><i>somanassaṃ pavedayiṃ.</i></a></p>
<p><a data-ref="sc42, pts-vp-pli1ed1.9, ms21Bu_125, msdiv42"><i>Tattha ṭhatvā vicintesiṃ,</i></a><br>
<a><i>tuṭṭho saṃviggamānaso;</i></a><br>
<a><i>‘Idha bījāni ropissaṃ,</i></a><br>
<a><i>khaṇo ve mā upaccagā’.</i></a></p>
<p><a data-ref="sc43, ms21Bu_126, msdiv43"><i>‘Yadi buddhassa sodhetha,</i></a><br>
<a><i>ekokāsaṃ dadātha me;</i></a><br>
<a><i>Ahampi sodhayissāmi,</i></a><br>
<a><i>añjasaṃ vaṭumāyanaṃ’.</i></a></p>
<p><a data-ref="sc44, ms21Bu_127, msdiv44"><i>Adaṃsu te mamokāsaṃ,</i></a><br>
<a><i>sodhetuṃ añjasaṃ tadā;</i></a><br>
<a><i>Buddho buddhoti cintento,</i></a><br>
<a><i>maggaṃ sodhemahaṃ tadā.</i></a></p>
<p><a data-ref="sc45, pts-vp-pli2ed1.12, ms21Bu_128, msdiv45"><i>Aniṭṭhite mamokāse,</i></a><br>
<a><i>dīpaṅkaro mahāmuni;</i></a><br>
<a><i>Catūhi satasahassehi,</i></a><br>
<a><i>chaḷabhiññehi tādihi;</i></a><br>
<a><i>Khīṇāsavehi vimalehi,</i></a><br>
<a><i>paṭipajji añjasaṃ jino.</i></a></p>
<p><a data-ref="sc46, ms21Bu_129, msdiv46"><i>Paccuggamanā vattanti,</i></a><br>
<a><i>vajjanti bheriyo bahū;</i></a><br>
<a><i>Āmoditā naramarū,</i></a><br>
<a><i>sādhukāraṃ pavattayuṃ.</i></a></p>
<p><a data-ref="sc47, ms21Bu_130, msdiv47"><i>Devā manusse passanti,</i></a><br>
<a><i>manussāpi ca devatā;</i></a><br>
<a><i>Ubhopi te pañjalikā,</i></a><br>
<a><i>anuyanti tathāgataṃ.</i></a></p>
<p><a data-ref="sc48, ms21Bu_131, msdiv48"><i>Devā dibbehi turiyehi,</i></a><br>
<a data-var="mānusehi ca → mānussakehi ca (bj); mānusakehi ca (sya1ed, sya2ed, pts-vp-pli1-2, mr)"><i>manussā mānusehi ca;</i></a><br>
<a><i>Ubhopi te vajjayantā,</i></a><br>
<a><i>anuyanti tathāgataṃ.</i></a></p>
<p><a data-ref="sc49, ms21Bu_132, msdiv49"><i>Dibbaṃ mandāravaṃ pupphaṃ,</i></a><br>
<a><i>padumaṃ pārichattakaṃ;</i></a><br>
<a><i>Disodisaṃ okiranti,</i></a><br>
<a data-var="ākāsanabhagatā → ākāse nabhagā (sya1ed, sya2ed)"><i>ākāsanabhagatā marū.</i></a></p>
<p><a data-ref="sc50, ms21Bu_133, msdiv50"><i>Dibbaṃ candanacuṇṇañca,</i></a><br>
<a><i>varagandhañca kevalaṃ;</i></a><br>
<a><i>Disodisaṃ okiranti,</i></a><br>
<a><i>ākāsanabhagatā marū.</i></a></p>
<p><a data-ref="sc51, ms21Bu_134, msdiv51"><i>Campakaṃ saralaṃ nīpaṃ,</i></a><br>
<a><i>nāgapunnāgaketakaṃ;</i></a><br>
<a><i>Disodisaṃ ukkhipanti,</i></a><br>
<a><i>bhūmitalagatā narā.</i></a></p>
<p><a data-ref="sc52, ms21Bu_135, msdiv52"><i>Kese muñcitvāhaṃ tattha,</i></a><br>
<a><i>vākacīrañca cammakaṃ;</i></a><br>
<a><i>Kalale pattharitvāna,</i></a><br>
<a><i>avakujjo nipajjahaṃ.</i></a></p>
<p><a data-ref="sc53, ms21Bu_136, msdiv53"><i>‘Akkamitvāna maṃ buddho,</i></a><br>
<a><i>saha sissehi gacchatu;</i></a><br>
<a><i>Mā naṃ kalale akkamittha,</i></a><br>
<a><i>hitāya me bhavissati’.</i></a></p>
<p><a data-ref="sc54, ms21Bu_137, msdiv54"><i>Pathaviyaṃ nipannassa,</i></a><br>
<a><i>evaṃ me āsi cetaso;</i></a><br>
<a><i>‘Icchamāno ahaṃ ajja,</i></a><br>
<a><i>kilese jhāpaye mama.</i></a></p>
<p><a data-ref="sc55, ms21Bu_138, msdiv55"><i>Kiṃ me aññātavesena,</i></a><br>
<a><i>dhammaṃ sacchikatenidha;</i></a><br>
<a><i>Sabbaññutaṃ pāpuṇitvā,</i></a><br>
<a><i>buddho hessaṃ sadevake.</i></a></p>
<p><a data-ref="sc56, ms21Bu_139, msdiv56"><i>Kiṃ me ekena tiṇṇena,</i></a><br>
<a><i>purisena thāmadassinā;</i></a><br>
<a><i>Sabbaññutaṃ pāpuṇitvā,</i></a><br>
<a><i>santāressaṃ sadevakaṃ.</i></a></p>
<p><a data-ref="sc57, ms21Bu_140, msdiv57"><i>Iminā me adhikārena,</i></a><br>
<a><i>katena purisuttame;</i></a><br>
<a><i>Sabbaññutaṃ pāpuṇitvā,</i></a><br>
<a><i>tāremi janataṃ bahuṃ.</i></a></p>
<p><a data-ref="sc58, ms21Bu_141, msdiv58"><i>Saṃsārasotaṃ chinditvā,</i></a><br>
<a><i>viddhaṃsetvā tayo bhave;</i></a><br>
<a><i>Dhammanāvaṃ samāruyha,</i></a><br>
<a><i>santāressaṃ sadevakaṃ.</i></a></p>
<p><a data-ref="sc59, ms21Bu_142, msdiv59"><i>Manussattaṃ liṅgasampatti,</i></a><br>
<a><i>hetu satthāradassanaṃ;</i></a><br>
<a><i>Pabbajjā guṇasampatti,</i></a><br>
<a><i>adhikāro ca chandatā;</i></a><br>
<a><i>Aṭṭhadhammasamodhānā,</i></a><br>
<a><i>abhinīhāro samijjhati’.</i></a></p>
<p><a data-ref="sc60, ms21Bu_143, msdiv60"><i>Dīpaṅkaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Ussīsake maṃ ṭhatvāna,</i></a><br>
<a><i>idaṃ vacanamabravi.</i></a></p>
<p><a data-ref="sc61, pts-vp-pli1ed1.10, pts-vp-pli2ed1.13, ms21Bu_144, msdiv61"><i>‘Passatha imaṃ tāpasaṃ,</i></a><br>
<a><i>jaṭilaṃ uggatāpanaṃ;</i></a><br>
<a><i>Aparimeyyito kappe,</i></a><br>
<a><i>buddho loke bhavissati.</i></a></p>
<p><a data-ref="sc62, ms21Bu_145, msdiv62"><i>Ahu kapilavhayā rammā,</i></a><br>
<a><i>nikkhamitvā tathāgato;</i></a><br>
<a><i>Padhānaṃ padahitvāna,</i></a><br>
<a><i>katvā dukkarakārikaṃ.</i></a></p>
<p><a data-ref="sc63, ms21Bu_146, msdiv63"><i>Ajapālarukkhamūlasmiṃ,</i></a><br>
<a><i>nisīditvā tathāgato;</i></a><br>
<a><i>Tattha pāyāsaṃ paggayha,</i></a><br>
<a><i>nerañjaramupehiti.</i></a></p>
<p><a data-ref="sc64, ms21Bu_147, msdiv64"><i>Nerañjarāya tīramhi,</i></a><br>
<a><i>pāyāsaṃ ada so jino;</i></a><br>
<a><i>Paṭiyattavaramaggena,</i></a><br>
<a><i>bodhimūlamupehiti.</i></a></p>
<p><a data-ref="sc65, ms21Bu_148, msdiv65"><i>Tato padakkhiṇaṃ katvā,</i></a><br>
<a data-var="anuttaro → nar'uttaro (bj); anuttaraṃ (sya1ed, sya2ed, km)"><i>bodhimaṇḍaṃ anuttaro;</i></a><br>
<a><i>Assattharukkhamūlamhi,</i></a><br>
<a><i>bujjhissati mahāyaso.</i></a></p>
<p><a data-ref="sc66, ms21Bu_149, msdiv66"><i>Imassa janikā mātā,</i></a><br>
<a><i>māyā nāma bhavissati;</i></a><br>
<a><i>Pitā suddhodano nāma,</i></a><br>
<a><i>ayaṃ hessati gotamo.</i></a></p>
<p><a data-ref="sc67, ms21Bu_150, msdiv67"><i>Anāsavā vītarāgā,</i></a><br>
<a><i>santacittā samāhitā;</i></a><br>
<a><i>Kolito upatisso ca,</i></a><br>
<a><i>aggā hessanti sāvakā;</i></a><br>
<a><i>Ānando nāmupaṭṭhāko,</i></a><br>
<a data-var="upaṭṭhissatimaṃ → upaṭṭhissati taṃ (bj, pts-vp-pli2); taṃ upaṭṭhissati (pts-vp-pli1)"><i>upaṭṭhissatimaṃ jinaṃ.</i></a></p>
<p><a data-ref="sc68, ms21Bu_151, msdiv68"><i>Khemā uppalavaṇṇā ca,</i></a><br>
<a><i>aggā hessanti sāvikā;</i></a><br>
<a><i>Anāsavā vītarāgā,</i></a><br>
<a><i>santacittā samāhitā;</i></a><br>
<a><i>Bodhi tassa bhagavato,</i></a><br>
<a><i>assatthoti pavuccati.</i></a></p>
<p><a data-var="hatthāḷavako → hatthālavako (bj)" data-ref="sc69, ms21Bu_152, msdiv69"><i>Citto ca hatthāḷavako,</i></a><br>
<a><i>aggā hessantupaṭṭhakā;</i></a><br>
<a><i>Uttarā nandamātā ca,</i></a><br>
<a><i>aggā hessantupaṭṭhikā’.</i></a></p>
<p><a data-ref="sc70, ms21Bu_153, msdiv70"><i>Idaṃ sutvāna vacanaṃ,</i></a><br>
<a><i>asamassa mahesino;</i></a><br>
<a><i>Āmoditā naramarū,</i></a><br>
<a data-var="buddhabījaṃ kira → buddhabījaṅkuro (bj, pts-vp-pli1-2); buddhavījaṅkuro (sya1ed, sya2ed)"><i>buddhabījaṃ kira ayaṃ.</i></a></p>
<p><a data-ref="sc71, ms21Bu_154, msdiv71"><i>Ukkuṭṭhisaddā vattanti,</i></a><br>
<a data-var="apphoṭenti → apphoṭhenti (bj, pts-vp-pli2); appoṭhenti (pts-vp-pli1)"><i>apphoṭenti hasanti ca;</i></a><br>
<a><i>Katañjalī namassanti,</i></a><br>
<a><i>dasasahassī sadevakā.</i></a></p>
<p><a data-ref="sc72, ms21Bu_155, msdiv72"><i>‘Yadimassa lokanāthassa,</i></a><br>
<a><i>virajjhissāma sāsanaṃ;</i></a><br>
<a><i>Anāgatamhi addhāne,</i></a><br>
<a><i>hessāma sammukhā imaṃ.</i></a></p>
<p><a data-ref="sc73, ms21Bu_156, msdiv73"><i>Yathā manussā nadiṃ tarantā,</i></a><br>
<a><i>Paṭititthaṃ virajjhiya;</i></a><br>
<a><i>Heṭṭhātitthe gahetvāna,</i></a><br>
<a><i>Uttaranti mahānadiṃ.</i></a></p>
<p><a data-ref="sc74, ms21Bu_157, msdiv74"><i>Evamevaṃ mayaṃ sabbe,</i></a><br>
<a><i>yadi muñcāmimaṃ jinaṃ;</i></a><br>
<a><i>Anāgatamhi addhāne,</i></a><br>
<a><i>hessāma sammukhā imaṃ’.</i></a></p>
<p><a data-ref="sc75, pts-vp-pli2ed1.14, ms21Bu_158, msdiv75"><i>Dīpaṅkaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mama kammaṃ pakittetvā,</i></a><br>
<a><i>dakkhiṇaṃ pādamuddhari.</i></a></p>
<p><a data-ref="sc76, ms21Bu_159, msdiv76"><i>Ye tatthāsuṃ jinaputtā,</i></a><br>
<a data-var="Padakkhiṇamakaṃsu → sabbe padakkhiṇamakaṃsu (sya1ed, sya2ed, pts-vp-pli1, mr)"><i>Padakkhiṇamakaṃsu maṃ;</i></a><br>
<a><i>Devā manussā asurā ca,</i></a><br>
<a><i>Abhivādetvāna pakkamuṃ.</i></a></p>
<p><a data-ref="sc77, ms21Bu_160, msdiv77"><i>Dassanaṃ me atikkante,</i></a><br>
<a><i>sasaṃghe lokanāyake;</i></a><br>
<a><i>Sayanā vuṭṭhahitvāna,</i></a><br>
<a><i>pallaṅkaṃ ābhujiṃ tadā.</i></a></p>
<p><a data-ref="sc78, ms21Bu_161, msdiv78"><i>Sukhena sukhito homi,</i></a><br>
<a><i>pāmojjena pamodito;</i></a><br>
<a><i>Pītiyā ca abhissanno,</i></a><br>
<a><i>pallaṅkaṃ ābhujiṃ tadā.</i></a></p>
<p><a data-ref="sc79, pts-vp-pli1ed1.11, ms21Bu_162, msdiv79"><i>Pallaṅkena nisīditvā,</i></a><br>
<a><i>evaṃ cintesahaṃ tadā;</i></a><br>
<a><i>‘Vasībhūto ahaṃ jhāne,</i></a><br>
<a data-var="abhiññāsu pāramiṅgato → abhiññāpāramiṃ gato (bj); abhiññāpāramiṅgato (sya1ed, sya2ed)"><i>abhiññāsu pāramiṅgato.</i></a></p>
<p><a data-ref="sc80, ms21Bu_163, msdiv80"><i>Sahassiyamhi lokamhi,</i></a><br>
<a><i>isayo natthi me samā;</i></a><br>
<a><i>Asamo iddhidhammesu,</i></a><br>
<a><i>alabhiṃ īdisaṃ sukhaṃ’.</i></a></p>
<p><a data-ref="sc81, ms21Bu_164, msdiv81"><i>Pallaṅkābhujane mayhaṃ,</i></a><br>
<a><i>dasasahassādhivāsino;</i></a><br>
<a><i>Mahānādaṃ pavattesuṃ,</i></a><br>
<a><i>‘dhuvaṃ buddho bhavissasi.</i></a></p>
<p><a data-ref="sc82, ms21Bu_165, msdiv82"><i>Yā pubbe bodhisattānaṃ,</i></a><br>
<a><i>pallaṅkavaramābhuje;</i></a><br>
<a><i>Nimittāni padissanti,</i></a><br>
<a><i>tāni ajja padissare.</i></a></p>
<p><a data-ref="sc83, ms21Bu_166, msdiv83"><i>Sītaṃ byapagataṃ hoti,</i></a><br>
<a><i>uṇhañca upasammati;</i></a><br>
<a><i>Tāni ajja padissanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc84, ms21Bu_167, msdiv84"><i>Dasasahassī lokadhātū,</i></a><br>
<a><i>nissaddā honti nirākulā;</i></a><br>
<a><i>Tāni ajja padissanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc85, ms21Bu_168, msdiv85"><i>Mahāvātā na vāyanti,</i></a><br>
<a><i>na sandanti savantiyo;</i></a><br>
<a><i>Tāni ajja padissanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc86, ms21Bu_169, msdiv86"><i>Thalajā dakajā pupphā,</i></a><br>
<a><i>sabbe pupphanti tāvade;</i></a><br>
<a data-var="pupphitā → pupphitāni (aṭṭha.)"><i>Tepajja pupphitā sabbe,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc87, ms21Bu_170, msdiv87"><i>Latā vā yadi vā rukkhā,</i></a><br>
<a><i>phalabhārā honti tāvade;</i></a><br>
<a><i>Tepajja phalitā sabbe,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc88, ms21Bu_171, msdiv88"><i>Ākāsaṭṭhā ca bhūmaṭṭhā,</i></a><br>
<a><i>ratanā jotanti tāvade;</i></a><br>
<a><i>Tepajja ratanā jotanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc89, ms21Bu_172, msdiv89"><i>Mānussakā ca dibbā ca,</i></a><br>
<a><i>turiyā vajjanti tāvade;</i></a><br>
<a><i>Tepajjubho abhiravanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc90, ms21Bu_173, msdiv90"><i>Vicitrapupphā gaganā,</i></a><br>
<a><i>abhivassanti tāvade;</i></a><br>
<a><i>Tepi ajja pavassanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc91, pts-vp-pli2ed1.15, ms21Bu_174, msdiv91"><i>Mahāsamuddo ābhujati,</i></a><br>
<a><i>dasasahassī pakampati;</i></a><br>
<a><i>Tepajjubho abhiravanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc92, ms21Bu_175, msdiv92"><i>Nirayepi dasasahasse,</i></a><br>
<a><i>aggī nibbanti tāvade;</i></a><br>
<a><i>Tepajja nibbutā aggī,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc93, ms21Bu_176, msdiv93"><i>Vimalo hoti sūriyo,</i></a><br>
<a><i>sabbā dissanti tārakā;</i></a><br>
<a><i>Tepi ajja padissanti,</i></a><br>
<a><i>dhuvaṃ buddho bhavissasi.</i></a></p>
<p><a data-var="Anovaṭṭhena → anovuṭṭhena (sya1ed, sya2ed, mr); anovaṭṭena (pts-vp-pli1-2)" data-ref="sc94, ms21Bu_177, msdiv94"><i>Anovaṭṭhena udakaṃ,</i></a><br>
<a><i>mahiyā ubbhijji tāvade;</i></a><br>
<a><i>Tampajjubbhijjate mahiyā,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc95, ms21Bu_178, msdiv95"><i>Tārāgaṇā virocanti,</i></a><br>
<a><i>nakkhattā gaganamaṇḍale;</i></a><br>
<a><i>Visākhā candimāyuttā,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc96, ms21Bu_179, msdiv96"><i>Bilāsayā darīsayā,</i></a><br>
<a><i>nikkhamanti sakāsayā;</i></a><br>
<a><i>Tepajja āsayā chuddhā,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc97, ms21Bu_180, msdiv97"><i>Na honti aratī sattānaṃ,</i></a><br>
<a><i>santuṭṭhā honti tāvade;</i></a><br>
<a><i>Tepajja sabbe santuṭṭhā,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc98, pts-vp-pli1ed1.12, ms21Bu_181, msdiv98"><i>Rogā tadupasammanti,</i></a><br>
<a><i>jighacchā ca vinassati;</i></a><br>
<a><i>Tāni ajja padissanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc99, ms21Bu_182, msdiv99"><i>Rāgo tadā tanu hoti,</i></a><br>
<a><i>doso moho vinassati;</i></a><br>
<a><i>Tepajja vigatā sabbe,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc100, ms21Bu_183, msdiv100"><i>Bhayaṃ tadā na bhavati,</i></a><br>
<a><i>ajjapetaṃ padissati;</i></a><br>
<a><i>Tena liṅgena jānāma,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc101, ms21Bu_184, msdiv101"><i>Rajonuddhaṃsati uddhaṃ,</i></a><br>
<a><i>ajjapetaṃ padissati;</i></a><br>
<a><i>Tena liṅgena jānāma,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc102, ms21Bu_185, msdiv102"><i>Aniṭṭhagandho pakkamati,</i></a><br>
<a><i>dibbagandho pavāyati;</i></a><br>
<a><i>Sopajja vāyati gandho,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc103, ms21Bu_186, msdiv103"><i>Sabbe devā padissanti,</i></a><br>
<a><i>ṭhapayitvā arūpino;</i></a><br>
<a><i>Tepajja sabbe dissanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc104, ms21Bu_187, msdiv104"><i>Yāvatā nirayā nāma,</i></a><br>
<a><i>sabbe dissanti tāvade;</i></a><br>
<a><i>Tepajja sabbe dissanti,</i></a><br>
<a><i>dhuvaṃ buddho bhavissasi.</i></a></p>
<p><a data-var="Kuṭṭā → kuḍḍā (bj, pts-vp-pli1-2); kuṭā (sya1ed, sya2ed)" data-ref="sc105, ms21Bu_188, msdiv105"><i>Kuṭṭā kavāṭā selā ca,</i></a><br>
<a><i>na hontāvaraṇā tadā;</i></a><br>
<a><i>Ākāsabhūtā tepajja,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc106, ms21Bu_189, msdiv106"><i>Cutī ca upapatti ca,</i></a><br>
<a><i>khaṇe tasmiṃ na vijjati;</i></a><br>
<a><i>Tānipajja padissanti,</i></a><br>
<a><i>dhuvaṃ buddho bhavissasi.</i></a></p>
<p><a data-ref="sc107, pts-vp-pli2ed1.16, ms21Bu_190, msdiv107"><i>Daḷhaṃ paggaṇha vīriyaṃ,</i></a><br>
<a><i>mā nivatta abhikkama;</i></a><br>
<a><i>Mayampetaṃ vijānāma,</i></a><br>
<a><i>dhuvaṃ buddho bhavissasi’.</i></a></p>
<p><a data-ref="sc108, ms21Bu_191, msdiv108"><i>Buddhassa vacanaṃ sutvā,</i></a><br>
<a><i>dasasahassīna cūbhayaṃ;</i></a><br>
<a><i>Tuṭṭhahaṭṭho pamodito,</i></a><br>
<a><i>evaṃ cintesahaṃ tadā.</i></a></p>
<p><a data-ref="sc109, ms21Bu_192, msdiv109"><i>‘Advejjhavacanā buddhā,</i></a><br>
<a><i>Amoghavacanā jinā;</i></a><br>
<a><i>Vitathaṃ natthi buddhānaṃ,</i></a><br>
<a><i>Dhuvaṃ buddho bhavāmahaṃ.</i></a></p>
<p><a data-ref="sc110, ms21Bu_193, msdiv110"><i>Yathā khittaṃ nabhe leḍḍu,</i></a><br>
<a><i>Dhuvaṃ patati bhūmiyaṃ;</i></a><br>
<a><i>Tatheva buddhaseṭṭhānaṃ,</i></a><br>
<a><i>Vacanaṃ dhuvasassataṃ;</i></a><br>
<a><i>Vitathaṃ natthi buddhānaṃ,</i></a><br>
<a><i>Dhuvaṃ buddho bhavāmahaṃ.</i></a></p>
<p><a data-ref="sc111, ms21Bu_194, msdiv111"><i>Yathāpi sabbasattānaṃ,</i></a><br>
<a><i>Maraṇaṃ dhuvasassataṃ;</i></a><br>
<a><i>Tatheva buddhaseṭṭhānaṃ,</i></a><br>
<a><i>Vacanaṃ dhuvasassataṃ;</i></a><br>
<a><i>Vitathaṃ natthi buddhānaṃ,</i></a><br>
<a><i>Dhuvaṃ buddho bhavāmahaṃ.</i></a></p>
<p><a data-ref="sc112, ms21Bu_195, msdiv112"><i>Yathā rattikkhaye patte,</i></a><br>
<a><i>Sūriyuggamanaṃ dhuvaṃ;</i></a><br>
<a><i>Tatheva buddhaseṭṭhānaṃ,</i></a><br>
<a><i>Vacanaṃ dhuvasassataṃ;</i></a><br>
<a><i>Vitathaṃ natthi buddhānaṃ,</i></a><br>
<a><i>Dhuvaṃ buddho bhavāmahaṃ.</i></a></p>
<p><a data-ref="sc113, ms21Bu_196, msdiv113"><i>Yathā nikkhantasayanassa,</i></a><br>
<a><i>Sīhassa nadanaṃ dhuvaṃ;</i></a><br>
<a><i>Tatheva buddhaseṭṭhānaṃ,</i></a><br>
<a><i>Vacanaṃ dhuvasassataṃ;</i></a><br>
<a><i>Vitathaṃ natthi buddhānaṃ,</i></a><br>
<a><i>Dhuvaṃ buddho bhavāmahaṃ.</i></a></p>
<p><a data-ref="sc114, pts-vp-pli1ed1.13, ms21Bu_197, msdiv114"><i>Yathā āpannasattānaṃ,</i></a><br>
<a><i>Bhāramoropanaṃ dhuvaṃ;</i></a><br>
<a><i>Tatheva buddhaseṭṭhānaṃ,</i></a><br>
<a><i>Vacanaṃ dhuvasassataṃ;</i></a><br>
<a><i>Vitathaṃ natthi buddhānaṃ,</i></a><br>
<a><i>Dhuvaṃ buddho bhavāmahaṃ.</i></a></p>
<p><a data-ref="sc115, ms21Bu_198, msdiv115"><i>Handa buddhakare dhamme,</i></a><br>
<a><i>vicināmi ito cito;</i></a><br>
<a><i>Uddhaṃ adho dasa disā,</i></a><br>
<a><i>yāvatā dhammadhātuyā’.</i></a></p>
<p><a data-ref="sc116, ms21Bu_199, msdiv116"><i>Vicinanto tadā dakkhiṃ,</i></a><br>
<a><i>paṭhamaṃ **dānapāramiṃ**;</i></a><br>
<a><i>Pubbakehi mahesīhi,</i></a><br>
<a><i>anuciṇṇaṃ mahāpathaṃ.</i></a></p>
<p><a data-ref="sc117, ms21Bu_200, msdiv117"><i>‘Imaṃ tvaṃ paṭhamaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Dānapāramitaṃ gaccha,</i></a><br>
<a><i>yadi bodhiṃ pattumicchasi.</i></a></p>
<p><a data-ref="sc118, ms21Bu_201, msdiv118"><i>Yathāpi kumbho sampuṇṇo,</i></a><br>
<a><i>yassa kassaci adhokato;</i></a><br>
<a><i>Vamatevudakaṃ nissesaṃ,</i></a><br>
<a><i>na tattha parirakkhati.</i></a></p>
<p><a data-ref="sc119, ms21Bu_202, msdiv119"><i>Tatheva yācake disvā,</i></a><br>
<a><i>hīnamukkaṭṭhamajjhime;</i></a><br>
<a><i>Dadāhi dānaṃ nissesaṃ,</i></a><br>
<a><i>kumbho viya adhokato.</i></a></p>
<p><a data-ref="sc120, pts-vp-pli2ed1.17, ms21Bu_203, msdiv120"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc121, ms21Bu_204, msdiv121"><i>Vicinanto tadā dakkhiṃ,</i></a><br>
<a><i>dutiyaṃ **sīlapāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc122, ms21Bu_205, msdiv122"><i>‘Imaṃ tvaṃ dutiyaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Sīlapāramitaṃ gaccha,</i></a><br>
<a><i>yadi bodhiṃ pattumicchasi.</i></a></p>
<p><a data-ref="sc123, ms21Bu_206, msdiv123"><i>Yathāpi camarī vālaṃ,</i></a><br>
<a><i>kismiñci paṭilaggitaṃ;</i></a><br>
<a><i>Upeti maraṇaṃ tattha,</i></a><br>
<a><i>na vikopeti vāladhiṃ.</i></a></p>
<p><a data-ref="sc124, ms21Bu_207, msdiv124"><i>Tatheva tvaṃ catūsu bhūmīsu,</i></a><br>
<a><i>Sīlāni paripūraya;</i></a><br>
<a><i>Parirakkha sabbadā sīlaṃ,</i></a><br>
<a><i>Camarī viya vāladhiṃ.</i></a></p>
<p><a data-ref="sc125, ms21Bu_208, msdiv125"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc126, ms21Bu_209, msdiv126"><i>Vicinanto tadā dakkhiṃ,</i></a><br>
<a><i>tatiyaṃ **nekkhammapāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc127, ms21Bu_210, msdiv127"><i>‘Imaṃ tvaṃ tatiyaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Nekkhammapāramitaṃ gaccha,</i></a><br>
<a><i>yadi bodhiṃ pattumicchasi.</i></a></p>
<p><a data-ref="sc128, ms21Bu_211, msdiv128"><i>Yathā andughare puriso,</i></a><br>
<a><i>ciravuttho dukhaṭṭito;</i></a><br>
<a><i>Na tattha rāgaṃ janesi,</i></a><br>
<a><i>muttiṃyeva gavesati.</i></a></p>
<p><a data-ref="sc129, ms21Bu_212, msdiv129"><i>Tatheva tvaṃ sabbabhave,</i></a><br>
<a><i>passa andughare viya;</i></a><br>
<a><i>Nekkhammābhimukho hohi,</i></a><br>
<a><i>bhavato parimuttiyā.</i></a></p>
<p><a data-ref="sc130, ms21Bu_213, msdiv130"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc131, ms21Bu_214, msdiv131"><i>Vicinanto tadā dakkhiṃ,</i></a><br>
<a><i>catutthaṃ **paññāpāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc132, pts-vp-pli1ed1.14, ms21Bu_215, msdiv132"><i>‘Imaṃ tvaṃ catutthaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Paññāpāramitaṃ gaccha,</i></a><br>
<a><i>yadi bodhiṃ pattumicchasi.</i></a></p>
<p><a data-ref="sc133, ms21Bu_216, msdiv133"><i>Yathāpi bhikkhu bhikkhanto,</i></a><br>
<a><i>hīnamukkaṭṭhamajjhime;</i></a><br>
<a><i>Kulāni na vivajjento,</i></a><br>
<a><i>evaṃ labhati yāpanaṃ.</i></a></p>
<p><a data-ref="sc134, ms21Bu_217, msdiv134"><i>Tatheva tvaṃ sabbakālaṃ,</i></a><br>
<a><i>paripucchaṃ budhaṃ janaṃ;</i></a><br>
<a><i>Paññāpāramitaṃ gantvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc135, pts-vp-pli2ed1.18, ms21Bu_218, msdiv135"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc136, ms21Bu_219, msdiv136"><i>Vicinanto tadā dakkhiṃ,</i></a><br>
<a><i>pañcamaṃ **vīriyapāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc137, ms21Bu_220, msdiv137"><i>‘Imaṃ tvaṃ pañcamaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Vīriyapāramitaṃ gaccha,</i></a><br>
<a><i>yadi bodhiṃ pattumicchasi.</i></a></p>
<p><a data-ref="sc138, ms21Bu_221, msdiv138"><i>Yathāpi sīho migarājā,</i></a><br>
<a><i>nisajjaṭṭhānacaṅkame;</i></a><br>
<a><i>Alīnavīriyo hoti,</i></a><br>
<a><i>paggahitamano sadā.</i></a></p>
<p><a data-var="tvaṃ → tvaṃpi (bj, pts-vp-pli1)" data-ref="sc139, ms21Bu_222, msdiv139"><i>Tatheva tvaṃ sabbabhave,</i></a><br>
<a><i>paggaṇha vīriyaṃ daḷhaṃ;</i></a><br>
<a><i>Vīriyapāramitaṃ gantvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc140, ms21Bu_223, msdiv140"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc141, ms21Bu_224, msdiv141"><i>Vicinanto tadā dakkhiṃ,</i></a><br>
<a><i>chaṭṭhamaṃ **khantipāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc142, ms21Bu_225, msdiv142"><i>‘Imaṃ tvaṃ chaṭṭhamaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Tattha advejjhamānaso,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc143, ms21Bu_226, msdiv143"><i>Yathāpi pathavī nāma,</i></a><br>
<a><i>sucimpi asucimpi ca;</i></a><br>
<a><i>Sabbaṃ sahati nikkhepaṃ,</i></a><br>
<a><i>na karoti paṭighaṃ tayā.</i></a></p>
<p><a data-ref="sc144, ms21Bu_227, msdiv144"><i>Tatheva tvampi sabbesaṃ,</i></a><br>
<a><i>sammānāvamānakkhamo;</i></a><br>
<a><i>Khantipāramitaṃ gantvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc145, ms21Bu_228, msdiv145"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc146, ms21Bu_229, msdiv146"><i>Vicinanto tadā dakkhiṃ,</i></a><br>
<a><i>sattamaṃ **saccapāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc147, ms21Bu_230, msdiv147"><i>‘Imaṃ tvaṃ sattamaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Tattha advejjhavacano,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc148, ms21Bu_231, msdiv148"><i>Yathāpi osadhī nāma,</i></a><br>
<a><i>tulābhūtā sadevake;</i></a><br>
<a><i>Samaye utuvasse vā,</i></a><br>
<a><i>na vokkamati vīthito.</i></a></p>
<p><a data-ref="sc149, ms21Bu_232, msdiv149"><i>Tatheva tvampi saccesu,</i></a><br>
<a><i>mā vokkama hi vīthito;</i></a><br>
<a><i>Saccapāramitaṃ gantvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc150, pts-vp-pli2ed1.19, ms21Bu_233, msdiv150"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc151, pts-vp-pli1ed1.15, ms21Bu_234, msdiv151"><i>Vicinanto tadā dakkhiṃ,</i></a><br>
<a><i>Aṭṭhamaṃ **adhiṭṭhānapāramiṃ**;</i></a><br>
<a><i>Pubbakehi mahesīhi,</i></a><br>
<a><i>Āsevitanisevitaṃ.</i></a></p>
<p><a data-ref="sc152, ms21Bu_235, msdiv152"><i>‘Imaṃ tvaṃ aṭṭhamaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Tattha tvaṃ acalo hutvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc153, ms21Bu_236, msdiv153"><i>Yathāpi pabbato selo,</i></a><br>
<a><i>acalo suppatiṭṭhito;</i></a><br>
<a><i>Na kampati bhusavātehi,</i></a><br>
<a><i>sakaṭṭhāneva tiṭṭhati.</i></a></p>
<p><a data-ref="sc154, ms21Bu_237, msdiv154"><i>Tatheva tvampi adhiṭṭhāne,</i></a><br>
<a><i>Sabbadā acalo bhava;</i></a><br>
<a><i>Adhiṭṭhānapāramitaṃ gantvā,</i></a><br>
<a><i>Sambodhiṃ pāpuṇissasi.</i></a></p>
<p><a data-ref="sc155, ms21Bu_238, msdiv155"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc156, ms21Bu_239, msdiv156"><i>Vicinanto tadā dakkhiṃ,</i></a><br>
<a><i>navamaṃ **mettāpāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc157, ms21Bu_240, msdiv157"><i>‘Imaṃ tvaṃ navamaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Mettāya asamo hohi,</i></a><br>
<a><i>yadi bodhiṃ pattumicchasi.</i></a></p>
<p><a data-ref="sc158, ms21Bu_241, msdiv158"><i>Yathāpi udakaṃ nāma,</i></a><br>
<a><i>kalyāṇe pāpake jane;</i></a><br>
<a><i>Samaṃ pharati sītena,</i></a><br>
<a><i>pavāheti rajomalaṃ.</i></a></p>
<p><a data-ref="sc159, ms21Bu_242, msdiv159"><i>Tatheva tvaṃ hitāhite,</i></a><br>
<a><i>samaṃ mettāya bhāvaya;</i></a><br>
<a><i>Mettāpāramitaṃ gantvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc160, ms21Bu_243, msdiv160"><i>Na hete ettakāyeva,</i></a><br>
<a><i>buddhadhammā bhavissare;</i></a><br>
<a><i>Aññepi vicinissāmi,</i></a><br>
<a><i>ye dhammā bodhipācanā’.</i></a></p>
<p><a data-ref="sc161, ms21Bu_244, msdiv161"><i>Vicinanto tadā dakkhiṃ,</i></a><br>
<a><i>dasamaṃ **upekkhāpāramiṃ**;</i></a><br>
<a><i>Pubbakehi mahesīhi,</i></a><br>
<a><i>āsevitanisevitaṃ.</i></a></p>
<p><a data-ref="sc162, ms21Bu_245, msdiv162"><i>‘Imaṃ tvaṃ dasamaṃ tāva,</i></a><br>
<a><i>daḷhaṃ katvā samādiya;</i></a><br>
<a><i>Tulābhūto daḷho hutvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc163, ms21Bu_246, msdiv163"><i>Yathāpi pathavī nāma,</i></a><br>
<a><i>nikkhittaṃ asuciṃ suciṃ;</i></a><br>
<a><i>Upekkhati ubhopete,</i></a><br>
<a><i>kopānunayavajjitā.</i></a></p>
<p><a data-ref="sc164, ms21Bu_247, msdiv164"><i>Tatheva tvaṃ sukhadukkhe,</i></a><br>
<a><i>tulābhūto sadā bhava;</i></a><br>
<a><i>Upekkhāpāramitaṃ gantvā,</i></a><br>
<a><i>sambodhiṃ pāpuṇissasi.</i></a></p>
<p><a data-ref="sc165, pts-vp-pli2ed1.20, ms21Bu_248, msdiv165"><i>Ettakāyeva te loke,</i></a><br>
<a><i>ye dhammā bodhipācanā;</i></a><br>
<a><i>Tatuddhaṃ natthi aññatra,</i></a><br>
<a><i>daḷhaṃ tattha patiṭṭhaha’.</i></a></p>
<p><a data-ref="sc166, ms21Bu_249, msdiv166"><i>Ime dhamme sammasato,</i></a><br>
<a><i>sabhāvasarasalakkhaṇe;</i></a><br>
<a><i>Dhammatejena vasudhā,</i></a><br>
<a><i>dasasahassī pakampatha.</i></a></p>
<p><a data-ref="sc167, ms21Bu_250, msdiv167"><i>Calatī ravatī pathavī,</i></a><br>
<a><i>ucchuyantaṃva pīḷitaṃ;</i></a><br>
<a><i>Telayante yathā cakkaṃ,</i></a><br>
<a><i>evaṃ kampati medanī.</i></a></p>
<p><a data-ref="sc168, ms21Bu_251, msdiv168"><i>Yāvatā parisā āsi,</i></a><br>
<a><i>buddhassa parivesane;</i></a><br>
<a><i>Pavedhamānā sā tattha,</i></a><br>
<a><i>mucchitā seti bhūmiyaṃ.</i></a></p>
<p><a data-ref="sc169, ms21Bu_252, msdiv169"><i>Ghaṭānekasahassāni,</i></a><br>
<a><i>kumbhīnañca satā bahū;</i></a><br>
<a><i>Sañcuṇṇamathitā tattha,</i></a><br>
<a><i>aññamaññaṃ paghaṭṭitā.</i></a></p>
<p><a data-ref="sc170, pts-vp-pli1ed1.16, ms21Bu_253, msdiv170"><i>Ubbiggā tasitā bhītā,</i></a><br>
<a data-var="byathitamānasā → vyādhitamānasā (pts-vp-pli1-2); byāthitamānasā (csp1ed)"><i>bhantā byathitamānasā;</i></a><br>
<a><i>Mahājanā samāgamma,</i></a><br>
<a><i>dīpaṅkaramupāgamuṃ.</i></a></p>
<p><a data-ref="sc171, ms21Bu_254, msdiv171"><i>‘Kiṃ bhavissati lokassa,</i></a><br>
<a><i>kalyāṇamatha pāpakaṃ;</i></a><br>
<a><i>Sabbo upadduto loko,</i></a><br>
<a><i>taṃ vinodehi cakkhuma’.</i></a></p>
<p><a data-ref="sc172, ms21Bu_255, msdiv172"><i>Tesaṃ tadā saññapesi,</i></a><br>
<a><i>dīpaṅkaro mahāmuni;</i></a><br>
<a data-var="bhetha → bhātha (sabbattha)"><i>‘Visaṭṭhā hotha mā bhetha,</i></a><br>
<a><i>imasmiṃ pathavikampane.</i></a></p>
<p><a data-ref="sc173, ms21Bu_256, msdiv173"><i>Yamahaṃ ajja byākāsiṃ,</i></a><br>
<a><i>buddho loke bhavissati;</i></a><br>
<a><i>Eso sammasati dhammaṃ,</i></a><br>
<a><i>pubbakaṃ jinasevitaṃ.</i></a></p>
<p><a data-ref="sc174, ms21Bu_257, msdiv174"><i>Tassa sammasato dhammaṃ,</i></a><br>
<a><i>buddhabhūmiṃ asesato;</i></a><br>
<a><i>Tenāyaṃ kampitā pathavī,</i></a><br>
<a><i>dasasahassī sadevake’.</i></a></p>
<p><a data-ref="sc175, ms21Bu_258, msdiv175"><i>Buddhassa vacanaṃ sutvā,</i></a><br>
<a><i>mano nibbāyi tāvade;</i></a><br>
<a><i>Sabbe maṃ upasaṅkamma,</i></a><br>
<a><i>punāpi abhivandisuṃ.</i></a></p>
<p><a data-ref="sc176, ms21Bu_259, msdiv176"><i>Samādiyitvā buddhaguṇaṃ,</i></a><br>
<a><i>daḷhaṃ katvāna mānasaṃ;</i></a><br>
<a><i>Dīpaṅkaraṃ namassitvā,</i></a><br>
<a><i>āsanā vuṭṭhahiṃ tadā.</i></a></p>
<p><a data-ref="sc177, ms21Bu_260, msdiv177"><i>Dibbaṃ mānusakaṃ pupphaṃ,</i></a><br>
<a><i>devā mānusakā ubho;</i></a><br>
<a><i>Samokiranti pupphehi,</i></a><br>
<a><i>vuṭṭhahantassa āsanā.</i></a></p>
<p><a data-ref="sc178, ms21Bu_261, msdiv178"><i>Vedayanti ca te sotthiṃ,</i></a><br>
<a><i>devā mānusakā ubho;</i></a><br>
<a><i>‘Mahantaṃ patthitaṃ tuyhaṃ,</i></a><br>
<a><i>taṃ labhassu yathicchitaṃ.</i></a></p>
<p><a data-ref="sc179, ms21Bu_262, msdiv179"><i>Sabbītiyo vivajjantu,</i></a><br>
<a><i>Soko rogo vinassatu;</i></a><br>
<a data-var="bhavantvantarāyā → bhavatvantarāyo (bj, sya1ed, sya2ed, pts-vp-pli2); bhavantvantarāyo (pts-vp-pli1)"><i>Mā te bhavantvantarāyā,</i></a><br>
<a><i>Phusa khippaṃ bodhimuttamaṃ.</i></a></p>
<p><a data-ref="sc180, ms21Bu_263, msdiv180"><i>Yathāpi samaye patte,</i></a><br>
<a><i>pupphanti pupphino dumā;</i></a><br>
<a><i>Tatheva tvaṃ mahāvīra,</i></a><br>
<a><i>buddhañāṇena pupphasi.</i></a></p>
<p><a data-ref="sc181, pts-vp-pli2ed1.21, ms21Bu_264, msdiv181"><i>Yathā ye keci sambuddhā,</i></a><br>
<a><i>pūrayuṃ dasa pāramī;</i></a><br>
<a><i>Tatheva tvaṃ mahāvīra,</i></a><br>
<a><i>pūraya dasa pāramī.</i></a></p>
<p><a data-ref="sc182, ms21Bu_265, msdiv182"><i>Yathā ye keci sambuddhā,</i></a><br>
<a><i>bodhimaṇḍamhi bujjhare;</i></a><br>
<a><i>Tatheva tvaṃ mahāvīra,</i></a><br>
<a><i>bujjhassu jinabodhiyaṃ.</i></a></p>
<p><a data-ref="sc183, ms21Bu_266, msdiv183"><i>Yathā ye keci sambuddhā,</i></a><br>
<a><i>dhammacakkaṃ pavattayuṃ;</i></a><br>
<a><i>Tatheva tvaṃ mahāvīra,</i></a><br>
<a><i>dhammacakkaṃ pavattaya.</i></a></p>
<p><a data-ref="sc184, ms21Bu_267, msdiv184"><i>Puṇṇamāye yathā cando,</i></a><br>
<a><i>parisuddho virocati;</i></a><br>
<a><i>Tatheva tvaṃ puṇṇamano,</i></a><br>
<a><i>viroca dasasahassiyaṃ.</i></a></p>
<p><a data-ref="sc185, ms21Bu_268, msdiv185"><i>Rāhumutto yathā sūriyo,</i></a><br>
<a><i>tāpena atirocati;</i></a><br>
<a><i>Tatheva lokā muñcitvā,</i></a><br>
<a><i>viroca siriyā tuvaṃ.</i></a></p>
<p><a data-ref="sc186, ms21Bu_269, msdiv186"><i>Yathā yā kāci nadiyo,</i></a><br>
<a><i>osaranti mahodadhiṃ;</i></a><br>
<a><i>Evaṃ sadevakā lokā,</i></a><br>
<a><i>osarantu tavantike’.</i></a></p>
<p><a data-ref="sc187, ms21Bu_270, msdiv187"><i>Tehi thutappasattho so,</i></a><br>
<a><i>Dasa dhamme samādiya;</i></a><br>
<a><i>Te dhamme paripūrento,</i></a><br>
<a><i>Pavanaṃ pāvisī tadā”ti. (268)</i></a></p>
</blockquote>
<p class="endsutta"><a data-var="Sumedhapatthanākathā → sumedhakathā (bj, sya1ed, sya2ed, pts-vp-pli2); sumedhavatthukathā (pts-vp-pli1)" data-ref="sc188, ms21Bu_271"><i>Sumedhapatthanākathā niṭṭhitā.</i></a></p>
</article>
</section>
</div>
</body>
</html>
