<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv20">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>20. Phussabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.74, ms21Bu_802, msdiv1"><i>“Tattheva maṇḍakappamhi,</i></a><br>
<a><i>ahu satthā anuttaro;</i></a><br>
<a><i>Anūpamo asamasamo,</i></a><br>
<a data-var="phusso → pusso (sya1ed, sya2ed)"><i>phusso lokagganāyako.</i></a></p>
<p><a data-ref="sc2, ms21Bu_803, msdiv2"><i>Sopi sabbaṃ tamaṃ hantvā,</i></a><br>
<a><i>vijaṭetvā mahājaṭaṃ;</i></a><br>
<a><i>Sadevakaṃ tappayanto,</i></a><br>
<a><i>abhivassi amatambunā.</i></a></p>
<p><a data-ref="sc3, ms21Bu_804, msdiv3"><i>Dhammacakkaṃ pavattente,</i></a><br>
<a><i>phusse nakkhattamaṅgale;</i></a><br>
<a><i>Koṭisatasahassānaṃ,</i></a><br>
<a><i>paṭhamābhisamayo ahu.</i></a></p>
<p><a data-ref="sc4, ms21Bu_805, msdiv4"><i>Navutisatasahassānaṃ,</i></a><br>
<a><i>dutiyābhisamayo ahu;</i></a><br>
<a><i>Asītisatasahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc5, ms21Bu_806, msdiv5"><i>Sannipātā tayo āsuṃ,</i></a><br>
<a><i>phussassāpi mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc6, ms21Bu_807, msdiv6"><i>Saṭṭhisatasahassānaṃ,</i></a><br>
<a><i>paṭhamo āsi samāgamo;</i></a><br>
<a><i>Paññāsasatasahassānaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc7, ms21Bu_808, msdiv7"><i>Cattārīsasatasahassānaṃ,</i></a><br>
<a><i>Tatiyo āsi samāgamo;</i></a><br>
<a><i>Anupādā vimuttānaṃ,</i></a><br>
<a><i>Vocchinnapaṭisandhinaṃ.</i></a></p>
<p><a data-ref="sc8, ms21Bu_809, msdiv8"><i>Ahaṃ tena samayena,</i></a><br>
<a><i>vijitāvī nāma khattiyo;</i></a><br>
<a><i>Chaḍḍayitvā mahārajjaṃ,</i></a><br>
<a><i>pabbajiṃ tassa santike.</i></a></p>
<p><a data-ref="sc9, ms21Bu_810, msdiv9"><i>Sopi maṃ buddho byākāsi,</i></a><br>
<a><i>phusso lokagganāyako;</i></a><br>
<a><i>‘Dvenavute ito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc10, ms21Bu_811, msdiv10"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc11, ms21Bu_812, msdiv11"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc12, ms21Bu_813, msdiv12"><i>Suttantaṃ vinayañcāpi,</i></a><br>
<a><i>navaṅgaṃ satthusāsanaṃ;</i></a><br>
<a><i>Sabbaṃ pariyāpuṇitvā,</i></a><br>
<a><i>sobhayiṃ jinasāsanaṃ.</i></a></p>
<p><a data-ref="sc13, pts-vp-pli1ed.51, ms21Bu_814, msdiv13"><i>Tatthappamatto viharanto,</i></a><br>
<a><i>brahmaṃ bhāvetva bhāvanaṃ;</i></a><br>
<a><i>Abhiññāsu pāramiṃ gantvā,</i></a><br>
<a><i>brahmalokamagañchahaṃ.</i></a></p>
<p><a data-ref="sc14, ms21Bu_815, msdiv14"><i>Kāsikaṃ nāma nagaraṃ,</i></a><br>
<a><i>jayaseno nāma khattiyo;</i></a><br>
<a><i>Sirimā nāma janikā,</i></a><br>
<a><i>phussassāpi mahesino.</i></a></p>
<p><a data-ref="sc15, pts-vp-pli2ed1.75, ms21Bu_816, msdiv15"><i>Navavassasahassāni,</i></a><br>
<a><i>Agāraṃ ajjha so vasi;</i></a><br>
<a><i>Garuḷapakkha haṃsa suvaṇṇabhārā,</i></a><br>
<a><i>Tayo pāsādamuttamā.</i></a></p>
<p><a data-ref="sc16, ms21Bu_817, msdiv16"><i>Tiṃsaitthisahassāni,</i></a><br>
<a><i>nāriyo samalaṅkatā;</i></a><br>
<a><i>Kisāgotamī nāma nārī,</i></a><br>
<a><i>anūpamo nāma atrajo.</i></a></p>
<p><a data-ref="sc17, ms21Bu_818, msdiv17"><i>Nimitte caturo disvā,</i></a><br>
<a><i>hatthiyānena nikkhami;</i></a><br>
<a><i>Chamāsaṃ padhānacāraṃ,</i></a><br>
<a><i>acarī purisuttamo.</i></a></p>
<p><a data-ref="sc18, ms21Bu_819, msdiv18"><i>Brahmunā yācito santo,</i></a><br>
<a><i>phusso lokagganāyako;</i></a><br>
<a><i>Vatti cakkaṃ mahāvīro,</i></a><br>
<a><i>migadāye naruttamo.</i></a></p>
<p><a data-ref="sc19, ms21Bu_820, msdiv19"><i>Surakkhito dhammaseno,</i></a><br>
<a><i>ahesuṃ aggasāvakā;</i></a><br>
<a><i>Sabhiyo nāmupaṭṭhāko,</i></a><br>
<a><i>phussassāpi mahesino.</i></a></p>
<p><a data-ref="sc20, ms21Bu_821, msdiv20"><i>Cālā ca upacālā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>āmaṇḍoti pavuccati.</i></a></p>
<p><a data-ref="sc21, ms21Bu_822, msdiv21"><i>Dhanañcayo visākho ca,</i></a><br>
<a><i>ahesuṃ aggupaṭṭhakā;</i></a><br>
<a><i>Padumā ceva nāgā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc22, ms21Bu_823, msdiv22"><i>Aṭṭhapaṇṇāsaratanaṃ,</i></a><br>
<a><i>sopi accuggato muni;</i></a><br>
<a><i>Sobhate sataraṃsīva,</i></a><br>
<a><i>uḷurājāva pūrito.</i></a></p>
<p><a data-ref="sc23, ms21Bu_824, msdiv23"><i>Navutivassasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc24, ms21Bu_825, msdiv24"><i>Ovaditvā bahū satte,</i></a><br>
<a><i>santāretvā bahū jane;</i></a><br>
<a><i>Sopi satthā atulayaso,</i></a><br>
<a><i>nibbuto so sasāvako.</i></a></p>
<p><a data-ref="sc25, ms21Bu_826, msdiv25"><i>Phusso jinavaro satthā,</i></a><br>
<a><i>Senārāmamhi nibbuto;</i></a><br>
<a><i>Dhātuvitthārikaṃ āsi,</i></a><br>
<a><i>Tesu tesu padesato”ti. (806)</i></a></p>
</blockquote>
<p class="endsutta"><a data-var="Phussassa bhagavato vaṃso → pussabuddhavaṃso (sya1ed, sya2ed)" data-ref="sc26, ms21Bu_827"><i>Phussassa bhagavato vaṃso aṭṭhārasamo.</i></a></p>
</article>
</section>
</div>
</body>
</html>
