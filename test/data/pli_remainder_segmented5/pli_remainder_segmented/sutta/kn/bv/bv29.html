<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv29">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>29. Dhātubhājanīyakathā</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.68, pts-vp-pli2ed1.102, ms21Bu_1082, msdiv1"><i>Mahāgotamo jinavaro,</i></a><br>
<a><i>kusināramhi nibbuto;</i></a><br>
<a><i>Dhātuvitthārikaṃ āsi,</i></a><br>
<a><i>tesu tesu padesato.</i></a></p>
<p><a data-ref="sc2, ms21Bu_1083, msdiv2"><i>Eko ajātasattussa,</i></a><br>
<a><i>eko vesāliyā pure;</i></a><br>
<a><i>Eko kapilavatthusmiṃ,</i></a><br>
<a><i>eko ca allakappake.</i></a></p>
<p><a data-ref="sc3, ms21Bu_1084, msdiv3"><i>Eko ca rāmagāmamhi,</i></a><br>
<a><i>eko ca veṭhadīpake;</i></a><br>
<a><i>Eko pāveyyake malle,</i></a><br>
<a><i>eko ca kosinārake.</i></a></p>
<p><a data-ref="sc4, ms21Bu_1085, msdiv4"><i>Kumbhassa thūpaṃ kāresi,</i></a><br>
<a><i>brāhmaṇo doṇasavhayo;</i></a><br>
<a><i>Aṅgārathūpaṃ kāresuṃ,</i></a><br>
<a><i>moriyā tuṭṭhamānasā.</i></a></p>
<p><a data-ref="sc5, ms21Bu_1086, msdiv5"><i>Aṭṭha sārīrikā thūpā,</i></a><br>
<a><i>navamo kumbhacetiyo;</i></a><br>
<a><i>Aṅgārathūpo dasamo,</i></a><br>
<a><i>tadāyeva patiṭṭhito.</i></a></p>
<p><a data-ref="sc6, ms21Bu_1087, msdiv6"><i>Uṇhīsaṃ catasso dāṭhā,</i></a><br>
<a><i>akkhakā dve ca dhātuyo;</i></a><br>
<a><i>Asambhinnā imā satta,</i></a><br>
<a><i>sesā bhinnāva dhātuyo.</i></a></p>
<p><a data-var="muggamattā ca → muggamāsāva (mr)" data-ref="sc7, ms21Bu_1088, msdiv7"><i>Mahantā muggamattā ca,</i></a><br>
<a><i>majjhimā bhinnataṇḍulā;</i></a><br>
<a><i>Khuddakā sāsapamattā ca,</i></a><br>
<a><i>nānāvaṇṇā ca dhātuyo.</i></a></p>
<p><a data-ref="sc8, ms21Bu_1089, msdiv8"><i>Mahantā suvaṇṇavaṇṇā ca,</i></a><br>
<a><i>muttavaṇṇā ca majjhimā;</i></a><br>
<a><i>Khuddakā makulavaṇṇā ca,</i></a><br>
<a><i>soḷasadoṇamattikā.</i></a></p>
<p><a data-ref="sc9, ms21Bu_1090, msdiv9"><i>Mahantā pañca nāḷiyo,</i></a><br>
<a><i>nāḷiyo pañca majjhimā;</i></a><br>
<a><i>Khuddakā cha nāḷī ceva,</i></a><br>
<a><i>etā sabbāpi dhātuyo.</i></a></p>
<p><a data-ref="sc10, ms21Bu_1091, msdiv10"><i>Uṇhīsaṃ sīhaḷe dīpe,</i></a><br>
<a><i>brahmaloke ca vāmakaṃ;</i></a><br>
<a><i>Sīhaḷe dakkhiṇakkhañca,</i></a><br>
<a><i>sabbāpetā patiṭṭhitā.</i></a></p>
<p><a data-ref="sc11, ms21Bu_1092, msdiv11"><i>Ekā dāṭhā tidasapure,</i></a><br>
<a><i>ekā nāgapure ahu;</i></a><br>
<a><i>Ekā gandhāravisaye,</i></a><br>
<a><i>ekā kaliṅgarājino.</i></a></p>
<p><a data-ref="sc12, ms21Bu_1093, msdiv12"><i>Cattālīsasamā dantā,</i></a><br>
<a><i>kesā lomā ca sabbaso;</i></a><br>
<a><i>Devā hariṃsu ekekaṃ,</i></a><br>
<a><i>cakkavāḷaparamparā.</i></a></p>
<p><a data-ref="sc13, ms21Bu_1094, msdiv13"><i>Vajirāyaṃ bhagavato,</i></a><br>
<a><i>Patto daṇḍañca cīvaraṃ;</i></a><br>
<a><i>Nivāsanaṃ kulaghare,</i></a><br>
<a data-var="kapilavhaye → silavhaye (sya1ed, sya2ed)"><i>Paccattharaṇaṃ kapilavhaye.</i></a></p>
<p><a data-ref="sc14, ms21Bu_1095, msdiv14"><i>Pāṭaliputtapuramhi,</i></a><br>
<a><i>karaṇaṃ kāyabandhanaṃ;</i></a><br>
<a><i>Campāyudakasāṭiyaṃ,</i></a><br>
<a><i>uṇṇalomañca kosale.</i></a></p>
<p><a data-ref="sc15, ms21Bu_1096, msdiv15"><i>Kāsāvaṃ brahmaloke ca,</i></a><br>
<a><i>veṭhanaṃ tidase pure;</i></a><br>
<a><i>Nisīdanaṃ avantīsu,</i></a><br>
<a data-var="raṭṭhe → devaraṭṭhe (sya1ed, sya2ed)"><i>raṭṭhe attharaṇaṃ tadā.</i></a></p>
<p><a data-ref="sc16, pts-vp-pli1ed.69, ms21Bu_1097, msdiv16"><i>Araṇī ca mithilāyaṃ,</i></a><br>
<a><i>videhe parisāvanaṃ;</i></a><br>
<a><i>Vāsi sūcigharañcāpi,</i></a><br>
<a><i>indapatthapure tadā.</i></a></p>
<p><a data-ref="sc17, ms21Bu_1098, msdiv17"><i>Parikkhārā avasesā,</i></a><br>
<a><i>janapade aparantake;</i></a><br>
<a><i>Paribhuttāni muninā,</i></a><br>
<a><i>akaṃsu manujā tadā.</i></a></p>
<p><a data-ref="sc18, ms21Bu_1099, msdiv18"><i>Dhātuvitthārikaṃ āsi,</i></a><br>
<a><i>Gotamassa mahesino;</i></a><br>
<a><i>Pāṇīnaṃ anukampāya,</i></a><br>
<a><i>Ahu porāṇikaṃ tadāti. (1070)</i></a></p>
</blockquote>
</article>
</section>
</div>
</body>
</html>
