<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv26">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>26. Kassapabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.62, pts-vp-pli2ed1.92, ms21Bu_984, msdiv1"><i>“Koṇāgamanassa aparena,</i></a><br>
<a><i>Sambuddho dvipaduttamo;</i></a><br>
<a><i>Kassapo nāma gottena,</i></a><br>
<a><i>Dhammarājā pabhaṅkaro.</i></a></p>
<p><a data-ref="sc2, ms21Bu_985, msdiv2"><i>Sañchaḍḍitaṃ kulamūlaṃ,</i></a><br>
<a><i>bahvannapānabhojanaṃ;</i></a><br>
<a><i>Datvāna yācake dānaṃ,</i></a><br>
<a><i>pūrayitvāna mānasaṃ;</i></a><br>
<a><i>Usabhova āḷakaṃ bhetvā,</i></a><br>
<a><i>patto sambodhimuttamaṃ.</i></a></p>
<p><a data-ref="sc3, ms21Bu_986, msdiv3"><i>Dhammacakkaṃ pavattente,</i></a><br>
<a><i>kassape lokanāyake;</i></a><br>
<a><i>Vīsakoṭisahassānaṃ,</i></a><br>
<a><i>paṭhamābhisamayo ahu.</i></a></p>
<p><a data-ref="sc4, ms21Bu_987, msdiv4"><i>Catumāsaṃ yadā buddho,</i></a><br>
<a><i>loke carati cārikaṃ;</i></a><br>
<a><i>Dasakoṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc5, ms21Bu_988, msdiv5"><i>Yamakaṃ vikubbanaṃ katvā,</i></a><br>
<a><i>ñāṇadhātuṃ pakittayi;</i></a><br>
<a><i>Pañcakoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc6, ms21Bu_989, msdiv6"><i>Sudhammā devapure ramme,</i></a><br>
<a><i>tattha dhammaṃ pakittayi;</i></a><br>
<a><i>Tīṇikoṭisahassānaṃ,</i></a><br>
<a><i>devānaṃ bodhayī jino.</i></a></p>
<p><a data-ref="sc7, ms21Bu_990, msdiv7"><i>Naradevassa yakkhassa,</i></a><br>
<a><i>apare dhammadesane;</i></a><br>
<a><i>Etesānaṃ abhisamayā,</i></a><br>
<a><i>gaṇanāto asaṅkhiyā.</i></a></p>
<p><a data-ref="sc8, ms21Bu_991, msdiv8"><i>Tassāpi devadevassa,</i></a><br>
<a><i>eko āsi samāgamo;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc9, ms21Bu_992, msdiv9"><i>Vīsabhikkhusahassānaṃ,</i></a><br>
<a><i>tadā āsi samāgamo;</i></a><br>
<a><i>Atikkantabhavantānaṃ,</i></a><br>
<a><i>hirisīlena tādinaṃ.</i></a></p>
<p><a data-ref="sc10, ms21Bu_993, msdiv10"><i>Ahaṃ tadā māṇavako,</i></a><br>
<a><i>jotipāloti vissuto;</i></a><br>
<a><i>Ajjhāyako mantadharo,</i></a><br>
<a><i>tiṇṇaṃ vedāna pāragū.</i></a></p>
<p><a data-ref="sc11, ms21Bu_994, msdiv11"><i>Lakkhaṇe itihāse ca,</i></a><br>
<a><i>sadhamme pāramiṃ gato;</i></a><br>
<a><i>Bhūmantalikkhakusalo,</i></a><br>
<a><i>katavijjo anāvayo.</i></a></p>
<p><a data-ref="sc12, ms21Bu_995, msdiv12"><i>Kassapassa bhagavato,</i></a><br>
<a><i>ghaṭīkāro nāmupaṭṭhāko;</i></a><br>
<a><i>Sagāravo sappatisso,</i></a><br>
<a><i>nibbuto tatiye phale.</i></a></p>
<p><a data-ref="sc13, ms21Bu_996, msdiv13"><i>Ādāya maṃ ghaṭīkāro,</i></a><br>
<a><i>upagañchi kassapaṃ jinaṃ;</i></a><br>
<a><i>Tassa dhammaṃ suṇitvāna,</i></a><br>
<a><i>pabbajiṃ tassa santike.</i></a></p>
<p><a data-ref="sc14, pts-vp-pli2ed1.93, ms21Bu_997, msdiv14"><i>Āraddhavīriyo hutvā,</i></a><br>
<a><i>vattāvattesu kovido;</i></a><br>
<a><i>Na kvaci parihāyāmi,</i></a><br>
<a><i>pūresiṃ jinasāsanaṃ.</i></a></p>
<p><a data-ref="sc15, ms21Bu_998, msdiv15"><i>Yāvatā buddhabhaṇitaṃ,</i></a><br>
<a><i>navaṅgaṃ jinasāsanaṃ;</i></a><br>
<a><i>Sabbaṃ pariyāpuṇitvāna,</i></a><br>
<a><i>sobhayiṃ jinasāsanaṃ.</i></a></p>
<p><a data-ref="sc16, ms21Bu_999, msdiv16"><i>Mama acchariyaṃ disvā,</i></a><br>
<a><i>sopi buddho viyākari;</i></a><br>
<a><i>‘Imamhi bhaddake kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc17, pts-vp-pli1ed.63, ms21Bu_1000, msdiv17"><i>Ahu kapilavhayā rammā,</i></a><br>
<a><i>nikkhamitvā tathāgato;</i></a><br>
<a><i>Padhānaṃ padahitvāna,</i></a><br>
<a><i>katvā dukkarakārikaṃ.</i></a></p>
<p><a data-ref="sc18, ms21Bu_1001, msdiv18"><i>Ajapālarukkhamūle,</i></a><br>
<a><i>nisīditvā tathāgato;</i></a><br>
<a><i>Tattha pāyāsaṃ paggayha,</i></a><br>
<a><i>nerañjaramupehiti.</i></a></p>
<p><a data-ref="sc19, ms21Bu_1002, msdiv19"><i>Nerañjarāya tīramhi,</i></a><br>
<a><i>pāyāsaṃ paribhuñjiya;</i></a><br>
<a><i>Paṭiyattavaramaggena,</i></a><br>
<a><i>bodhimūlamupehiti.</i></a></p>
<p><a data-ref="sc20, ms21Bu_1003, msdiv20"><i>Tato padakkhiṇaṃ katvā,</i></a><br>
<a><i>bodhimaṇḍaṃ anuttaro;</i></a><br>
<a data-var="Aparājitaṭṭhānamhi → aparājitaṭṭhānamhi … nisīditvā → assatthamūle sambodhiṃ (sya1ed, sya2ed) | aparājitaṭṭhānamhi → aparājitanīyatṭhāne (pts-vp-pli1); aparājitaṭhānamhi (pts-vp-pli2); aparājitanisabhaṭṭhāne (mr)"><i>Aparājitaṭṭhānamhi,</i></a><br>
<a><i>bodhipallaṅkamuttame;</i></a><br>
<a><i>Pallaṅkena nisīditvā,</i></a><br>
<a><i>bujjhissati mahāyaso.</i></a></p>
<p><a data-ref="sc21, ms21Bu_1004, msdiv21"><i>Imassa janikā mātā,</i></a><br>
<a><i>māyā nāma bhavissati;</i></a><br>
<a><i>Pitā suddhodano nāma,</i></a><br>
<a><i>ayaṃ hessati gotamo.</i></a></p>
<p><a data-ref="sc22, ms21Bu_1005, msdiv22"><i>Anāsavā vītarāgā,</i></a><br>
<a><i>santacittā samāhitā;</i></a><br>
<a><i>Kolito upatisso ca,</i></a><br>
<a><i>aggā hessanti sāvakā;</i></a><br>
<a><i>Ānando nāmupaṭṭhāko,</i></a><br>
<a><i>upaṭṭhissatimaṃ jinaṃ.</i></a></p>
<p><a data-ref="sc23, ms21Bu_1006, msdiv23"><i>Khemā uppalavaṇṇā ca,</i></a><br>
<a><i>aggā hessanti sāvikā;</i></a><br>
<a><i>Anāsavā santacittā,</i></a><br>
<a><i>vītarāgā samāhitā;</i></a><br>
<a><i>Bodhi tassa bhagavato,</i></a><br>
<a><i>assatthoti pavuccati.</i></a></p>
<p><a data-ref="sc24, ms21Bu_1007, msdiv24"><i>Citto hatthāḷavako ca,</i></a><br>
<a><i>aggā hessantupaṭṭhakā;</i></a><br>
<a><i>Nandamātā ca uttarā,</i></a><br>
<a><i>aggā hessantupaṭṭhikā’.</i></a></p>
<p><a data-ref="sc25, ms21Bu_1008, msdiv25"><i>Idaṃ sutvāna vacanaṃ,</i></a><br>
<a><i>assamassa mahesino;</i></a><br>
<a><i>Āmoditā naramarū,</i></a><br>
<a><i>buddhabījaṃ kira ayaṃ.</i></a></p>
<p><a data-ref="sc26, ms21Bu_1009, msdiv26"><i>Ukkuṭṭhisaddā pavattanti,</i></a><br>
<a><i>apphoṭenti hasanti ca;</i></a><br>
<a><i>Katañjalī namassanti,</i></a><br>
<a><i>dasasahassī sadevakā.</i></a></p>
<p><a data-ref="sc27, ms21Bu_1010, msdiv27"><i>‘Yadimassa lokanāthassa,</i></a><br>
<a><i>virajjhissāma sāsanaṃ;</i></a><br>
<a><i>Anāgatamhi addhāne,</i></a><br>
<a><i>hessāma sammukhā imaṃ.</i></a></p>
<p><a data-ref="sc28, pts-vp-pli2ed1.94, ms21Bu_1011, msdiv28"><i>Yathā manussā nadiṃ tarantā,</i></a><br>
<a><i>Paṭititthaṃ virajjhiya;</i></a><br>
<a><i>Heṭṭhā titthe gahetvāna,</i></a><br>
<a><i>Uttaranti mahānadiṃ.</i></a></p>
<p><a data-ref="sc29, ms21Bu_1012, msdiv29"><i>Evamevaṃ mayaṃ sabbe,</i></a><br>
<a><i>yadi muñcāmimaṃ jinaṃ;</i></a><br>
<a><i>Anāgatamhi addhāne,</i></a><br>
<a><i>hessāma sammukhā imaṃ’.</i></a></p>
<p><a data-ref="sc30, ms21Bu_1013, msdiv30"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc31, ms21Bu_1014, msdiv31"><i>Evamahaṃ saṃsaritvā,</i></a><br>
<a><i>parivajjento anācaraṃ;</i></a><br>
<a><i>Dukkarañca kataṃ mayhaṃ,</i></a><br>
<a><i>bodhiyāyeva kāraṇā.</i></a></p>
<p><a data-ref="sc32, ms21Bu_1015, msdiv32"><i>Nagaraṃ bārāṇasī nāma,</i></a><br>
<a><i>kikī nāmāsi khattiyo;</i></a><br>
<a><i>Vasate tattha nagare,</i></a><br>
<a><i>sambuddhassa mahākulaṃ.</i></a></p>
<p><a data-ref="sc33, ms21Bu_1016, msdiv33"><i>Brāhmaṇo brahmadattova,</i></a><br>
<a><i>āsi buddhassa so pitā;</i></a><br>
<a><i>Dhanavatī nāma janikā,</i></a><br>
<a><i>kassapassa mahesino.</i></a></p>
<p><a data-ref="sc34, pts-vp-pli1ed.64, ms21Bu_1017, msdiv34"><i>Duve vassasahassāni,</i></a><br>
<a><i>agāraṃ ajjha so vasi;</i></a><br>
<a><i>Haṃso yaso sirinando,</i></a><br>
<a><i>tayo pāsādamuttamā.</i></a></p>
<p><a data-ref="sc35, ms21Bu_1018, msdiv35"><i>Tisoḷasasahassāni,</i></a><br>
<a><i>Nāriyo samalaṅkatā;</i></a><br>
<a><i>Sunandā nāma sā nārī,</i></a><br>
<a><i>Vijitaseno nāma atrajo.</i></a></p>
<p><a data-ref="sc36, ms21Bu_1019, msdiv36"><i>Nimitte caturo disvā,</i></a><br>
<a><i>pāsādenābhinikkhami;</i></a><br>
<a><i>Sattāhaṃ padhānacāraṃ,</i></a><br>
<a><i>acarī purisuttamo.</i></a></p>
<p><a data-ref="sc37, ms21Bu_1020, msdiv37"><i>Brahmunā yācito santo,</i></a><br>
<a><i>kassapo lokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>migadāye naruttamo.</i></a></p>
<p><a data-ref="sc38, ms21Bu_1021, msdiv38"><i>Tisso ca bhāradvājo ca,</i></a><br>
<a><i>ahesuṃ aggasāvakā;</i></a><br>
<a><i>Sabbamitto nāmupaṭṭhāko,</i></a><br>
<a><i>kassapassa mahesino.</i></a></p>
<p><a data-ref="sc39, ms21Bu_1022, msdiv39"><i>Anuḷā uruvelā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>nigrodhoti pavuccati.</i></a></p>
<p><a data-ref="sc40, ms21Bu_1023, msdiv40"><i>Sumaṅgalo ghaṭikāro ca,</i></a><br>
<a><i>ahesuṃ aggupaṭṭhakā;</i></a><br>
<a data-var="Vicitasenā bhaddā → vijitasenā ca bhaddā (sya1ed, sya2ed, pts-vp-pli1-2); vicitasenā bhadrā (mr)"><i>Vicitasenā bhaddā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc41, ms21Bu_1024, msdiv41"><i>Uccattanena so buddho,</i></a><br>
<a><i>vīsatiratanuggato;</i></a><br>
<a><i>Vijjulaṭṭhīva ākāse,</i></a><br>
<a><i>candova gahapūrito.</i></a></p>
<p><a data-ref="sc42, ms21Bu_1025, msdiv42"><i>Vīsativassasahassāni,</i></a><br>
<a><i>āyu tassa mahesino;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc43, pts-vp-pli2ed1.95, ms21Bu_1026, msdiv43"><i>Dhammataḷākaṃ māpayitvā,</i></a><br>
<a><i>sīlaṃ datvā vilepanaṃ;</i></a><br>
<a><i>Dhammadussaṃ nivāsetvā,</i></a><br>
<a><i>dhammamālaṃ vibhajjiya.</i></a></p>
<p><a data-ref="sc44, ms21Bu_1027, msdiv44"><i>Dhammavimalamādāsaṃ,</i></a><br>
<a><i>ṭhapayitvā mahājane;</i></a><br>
<a><i>Keci nibbānaṃ patthentā,</i></a><br>
<a><i>passantu me alaṅkaraṃ.</i></a></p>
<p><a data-ref="sc45, ms21Bu_1028, msdiv45"><i>Sīlakañcukaṃ datvāna,</i></a><br>
<a><i>jhānakavacavammitaṃ;</i></a><br>
<a><i>Dhammacammaṃ pārupitvā,</i></a><br>
<a><i>datvā sannāhamuttamaṃ.</i></a></p>
<p><a data-ref="sc46, ms21Bu_1029, msdiv46"><i>Satiphalakaṃ datvāna,</i></a><br>
<a data-var="tikhiṇañāṇakuntimaṃ → tikhinaṃ ñāṇakuntimaṃ (aṭṭha.)"><i>tikhiṇañāṇakuntimaṃ;</i></a><br>
<a><i>Dhammakhaggavaraṃ datvā,</i></a><br>
<a><i>sīlasaṃsaggamaddanaṃ.</i></a></p>
<p><a data-ref="sc47, ms21Bu_1030, msdiv47"><i>Tevijjābhūsanaṃ datvāna,</i></a><br>
<a><i>āveḷaṃ caturo phale;</i></a><br>
<a><i>Chaḷabhiññābharaṇaṃ datvā,</i></a><br>
<a><i>dhammapupphapiḷandhanaṃ.</i></a></p>
<p><a data-ref="sc48, ms21Bu_1031, msdiv48"><i>Saddhammapaṇḍaracchattaṃ,</i></a><br>
<a><i>datvā pāpanivāraṇaṃ;</i></a><br>
<a><i>Māpayitvābhayaṃ pupphaṃ,</i></a><br>
<a><i>nibbuto so sasāvako.</i></a></p>
<p><a data-ref="sc49, ms21Bu_1032, msdiv49"><i>Eso hi sammāsambuddho,</i></a><br>
<a><i>appameyyo durāsado;</i></a><br>
<a><i>Eso hi dhammaratano,</i></a><br>
<a><i>svākkhāto ehipassiko.</i></a></p>
<p><a data-ref="sc50, ms21Bu_1033, msdiv50"><i>Eso hi saṃgharatano,</i></a><br>
<a><i>suppaṭipanno anuttaro;</i></a><br>
<a><i>Sabbaṃ tamantarahitaṃ,</i></a><br>
<a><i>nanu rittā sabbasaṅkhārā.</i></a></p>
<p><a data-ref="sc51, ms21Bu_1034, msdiv51"><i>Mahākassapo jino satthā,</i></a><br>
<a><i>Setabyārāmamhi nibbuto;</i></a><br>
<a><i>Tatthevassa jinathūpo,</i></a><br>
<a><i>Yojanubbedhamuggato”ti. (1008)</i></a></p>
</blockquote>
<p class="endsutta"><a data-ref="sc52, ms21Bu_1035"><i>Kassapassa bhagavato vaṃso catuvīsatimo.</i></a></p>
</article>
</section>
</div>
</body>
</html>
