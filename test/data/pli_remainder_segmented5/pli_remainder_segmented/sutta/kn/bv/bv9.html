<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv9">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a data-var="9 Anomadassībuddhavaṃsa → anomadassibuddhavaṃso (bj, sya1ed, sya2ed, pts-vp-pli1-2)"><i>9 Anomadassībuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.29, pts-vp-pli2ed1.41, ms21Bu_472, msdiv1"><i>“Sobhitassa aparena,</i></a><br>
<a><i>Sambuddho dvipaduttamo;</i></a><br>
<a><i>Anomadassī amitayaso,</i></a><br>
<a><i>Tejassī duratikkamo.</i></a></p>
<p><a data-ref="sc2, ms21Bu_473, msdiv2"><i>So chetvā bandhanaṃ sabbaṃ,</i></a><br>
<a><i>viddhaṃsetvā tayo bhave;</i></a><br>
<a><i>Anivattigamanaṃ maggaṃ,</i></a><br>
<a><i>desesi devamānuse.</i></a></p>
<p><a data-ref="sc3, ms21Bu_474, msdiv3"><i>Sāgarova asaṅkhobbho,</i></a><br>
<a><i>pabbatova durāsado;</i></a><br>
<a><i>Ākāsova ananto so,</i></a><br>
<a><i>sālarājāva phullito.</i></a></p>
<p><a data-ref="sc4, ms21Bu_475, msdiv4"><i>Dassanenapi taṃ buddhaṃ,</i></a><br>
<a><i>tositā honti pāṇino;</i></a><br>
<a><i>Byāharantaṃ giraṃ sutvā,</i></a><br>
<a><i>amataṃ pāpuṇanti te.</i></a></p>
<p><a data-ref="sc5, ms21Bu_476, msdiv5"><i>Dhammābhisamayo tassa,</i></a><br>
<a><i>Iddho phīto tadā ahu;</i></a><br>
<a><i>Koṭisatāni abhisamiṃsu,</i></a><br>
<a><i>Paṭhame dhammadesane.</i></a></p>
<p><a data-ref="sc6, ms21Bu_477, msdiv6"><i>Tato paraṃ abhisamaye,</i></a><br>
<a><i>Vassante dhammavuṭṭhiyo;</i></a><br>
<a><i>Asītikoṭiyobhisamiṃsu,</i></a><br>
<a><i>Dutiye dhammadesane.</i></a></p>
<p><a data-ref="sc7, ms21Bu_478, msdiv7"><i>Tatoparañhi vassante,</i></a><br>
<a><i>tappayante ca pāṇinaṃ;</i></a><br>
<a><i>Aṭṭhasattatikoṭīnaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc8, ms21Bu_479, msdiv8"><i>Sannipātā tayo āsuṃ,</i></a><br>
<a><i>tassāpi ca mahesino;</i></a><br>
<a><i>Abhiññābalappattānaṃ,</i></a><br>
<a><i>pupphitānaṃ vimuttiyā.</i></a></p>
<p><a data-ref="sc9, ms21Bu_480, msdiv9"><i>Aṭṭhasatasahassānaṃ,</i></a><br>
<a><i>sannipāto tadā ahu;</i></a><br>
<a><i>Pahīnamadamohānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc10, ms21Bu_481, msdiv10"><i>Sattasatasahassānaṃ,</i></a><br>
<a><i>dutiyo āsi samāgamo;</i></a><br>
<a><i>Anaṅgaṇānaṃ virajānaṃ,</i></a><br>
<a><i>upasantāna tādinaṃ.</i></a></p>
<p><a data-ref="sc11, ms21Bu_482, msdiv11"><i>Channaṃ satasahassānaṃ,</i></a><br>
<a><i>tatiyo āsi samāgamo;</i></a><br>
<a><i>Abhiññābalappattānaṃ,</i></a><br>
<a><i>nibbutānaṃ tapassinaṃ.</i></a></p>
<p><a data-ref="sc12, ms21Bu_483, msdiv12"><i>Ahaṃ tena samayena,</i></a><br>
<a><i>yakkho āsiṃ mahiddhiko;</i></a><br>
<a><i>Nekānaṃ yakkhakoṭīnaṃ,</i></a><br>
<a><i>vasavattimhi issaro.</i></a></p>
<p><a data-ref="sc13, ms21Bu_484, msdiv13"><i>Tadāpi taṃ buddhavaraṃ,</i></a><br>
<a><i>upagantvā mahesinaṃ;</i></a><br>
<a><i>Annapānena tappesiṃ,</i></a><br>
<a><i>sasaṃghaṃ lokanāyakaṃ.</i></a></p>
<p><a data-ref="sc14, pts-vp-pli2ed1.42, ms21Bu_485, msdiv14"><i>Sopi maṃ tadā byākāsi,</i></a><br>
<a><i>visuddhanayano muni;</i></a><br>
<a><i>‘Aparimeyyito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc15, ms21Bu_486, msdiv15"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc16, ms21Bu_487, msdiv16"><i>Tassāpi vacanaṃ sutvā,</i></a><br>
<a><i>haṭṭho saṃviggamānaso;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc17, pts-vp-pli1ed.30, ms21Bu_488, msdiv17"><i>Nagaraṃ candavatī nāma,</i></a><br>
<a><i>yasavā nāma khattiyo;</i></a><br>
<a><i>Mātā yasodharā nāma,</i></a><br>
<a><i>anomadassissa satthuno.</i></a></p>
<p><a data-ref="sc18, ms21Bu_489, msdiv18"><i>Dasavassasahassāni,</i></a><br>
<a><i>agāraṃ ajjha so vasi;</i></a><br>
<a><i>Sirī upasirī vaḍḍho,</i></a><br>
<a><i>tayo pāsādamuttamā.</i></a></p>
<p><a data-ref="sc19, ms21Bu_490, msdiv19"><i>Tevīsatisahassāni,</i></a><br>
<a><i>nāriyo samalaṅkatā;</i></a><br>
<a><i>Sirimā nāma sā nārī,</i></a><br>
<a><i>upavāṇo nāma atrajo.</i></a></p>
<p><a data-ref="sc20, ms21Bu_491, msdiv20"><i>Nimitte caturo disvā,</i></a><br>
<a><i>sivikāyābhinikkhami;</i></a><br>
<a><i>Anūnadasamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc21, ms21Bu_492, msdiv21"><i>Brahmunā yācito santo,</i></a><br>
<a><i>anomadassī mahāmuni;</i></a><br>
<a><i>Vatti cakkaṃ mahāvīro,</i></a><br>
<a data-var="sudassane → sudassanuyyānamuttame (sya1ed, sya2ed, km)"><i>uyyāne so sudassane.</i></a></p>
<p><a data-var="anomo ca → asoko ca (bj, pts-vp-pli1-2)" data-ref="sc22, ms21Bu_493, msdiv22"><i>Nisabho ca anomo ca,</i></a><br>
<a><i>ahesuṃ aggasāvakā;</i></a><br>
<a><i>Varuṇo nāmupaṭṭhāko,</i></a><br>
<a><i>anomadassissa satthuno.</i></a></p>
<p><a data-ref="sc23, ms21Bu_494, msdiv23"><i>Sundarī ca sumanā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>ajjunoti pavuccati.</i></a></p>
<p><a data-ref="sc24, ms21Bu_495, msdiv24"><i>Nandivaḍḍho sirivaḍḍho,</i></a><br>
<a><i>ahesuṃ aggupaṭṭhakā;</i></a><br>
<a><i>Uppalā ceva padumā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc25, ms21Bu_496, msdiv25"><i>Aṭṭhapaṇṇāsaratanaṃ,</i></a><br>
<a><i>accuggato mahāmuni;</i></a><br>
<a><i>Pabhā niddhāvatī tassa,</i></a><br>
<a><i>sataraṃsīva uggato.</i></a></p>
<p><a data-ref="sc26, ms21Bu_497, msdiv26"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc27, ms21Bu_498, msdiv27"><i>Supupphitaṃ pāvacanaṃ,</i></a><br>
<a><i>arahantehi tādihi;</i></a><br>
<a><i>Vītarāgehi vimalehi,</i></a><br>
<a><i>sobhittha jinasāsanaṃ.</i></a></p>
<p><a data-ref="sc28, ms21Bu_499, msdiv28"><i>So ca satthā amitayaso,</i></a><br>
<a><i>Yugāni tāni atuliyāni;</i></a><br>
<a><i>Sabbaṃ tamantarahitaṃ,</i></a><br>
<a><i>Nanu rittā sabbasaṅkhārā.</i></a></p>
<p><a data-ref="sc29, pts-vp-pli2ed1.43, ms21Bu_500, msdiv29"><i>Anomadassī jino satthā,</i></a><br>
<a><i>Dhammārāmamhi nibbuto;</i></a><br>
<a><i>Tatthevassa jinathūpo,</i></a><br>
<a><i>Ubbedho pañcavīsatī”ti. (491)</i></a></p>
</blockquote>
<p class="endsutta"><a data-var="Anomadassissa bhagavato vaṃso → anomadassībuddhavaṃso (bj); anomadassibuddhavaṃso (sya1ed, sya2ed)" data-ref="sc30, ms21Bu_501"><i>Anomadassissa bhagavato vaṃso sattamo.</i></a></p>
</article>
</section>
</div>
</body>
</html>
