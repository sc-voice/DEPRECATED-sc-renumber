<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv15">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a data-var="15 Piyadassībuddhavaṃsa → piyadassibuddhavaṃso (pts-vp-pli1-2)"><i>15 Piyadassībuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli2ed1.59, ms21Bu_667, msdiv1"><i>“Sujātassa aparena,</i></a><br>
<a><i>sayambhū lokanāyako;</i></a><br>
<a><i>Durāsado asamasamo,</i></a><br>
<a><i>piyadassī mahāyaso.</i></a></p>
<p><a data-ref="sc2, ms21Bu_668, msdiv2"><i>Sopi buddho amitayaso,</i></a><br>
<a><i>ādiccova virocati;</i></a><br>
<a><i>Sabbaṃ tamaṃ nihantvāna,</i></a><br>
<a><i>dhammacakkaṃ pavattayi.</i></a></p>
<p><a data-ref="sc3, ms21Bu_669, msdiv3"><i>Tassāpi atulatejassa,</i></a><br>
<a><i>Ahesuṃ abhisamayā tayo;</i></a><br>
<a><i>Koṭisatasahassānaṃ,</i></a><br>
<a><i>Paṭhamābhisamayo ahu.</i></a></p>
<p><a data-ref="sc4, ms21Bu_670, msdiv4"><i>Sudassano devarājā,</i></a><br>
<a><i>micchādiṭṭhimarocayi;</i></a><br>
<a><i>Tassa diṭṭhiṃ vinodento,</i></a><br>
<a><i>satthā dhammamadesayi.</i></a></p>
<p><a data-ref="sc5, ms21Bu_671, msdiv5"><i>Janasannipāto atulo,</i></a><br>
<a><i>mahāsannipatī tadā;</i></a><br>
<a><i>Navutikoṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc6, ms21Bu_672, msdiv6"><i>Yadā doṇamukhaṃ hatthiṃ,</i></a><br>
<a><i>vinesi narasārathi;</i></a><br>
<a><i>Asītikoṭisahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc7, ms21Bu_673, msdiv7"><i>Sannipātā tayo āsuṃ,</i></a><br>
<a><i>tassāpi piyadassino;</i></a><br>
<a><i>Koṭisatasahassānaṃ,</i></a><br>
<a><i>paṭhamo āsi samāgamo.</i></a></p>
<p><a data-ref="sc8, ms21Bu_674, msdiv8"><i>Tato paraṃ navutikoṭī,</i></a><br>
<a><i>samiṃsu ekato munī;</i></a><br>
<a><i>Tatiye sannipātamhi,</i></a><br>
<a><i>asītikoṭiyo ahū.</i></a></p>
<p><a data-ref="sc9, ms21Bu_675, msdiv9"><i>Ahaṃ tena samayena,</i></a><br>
<a data-var="brāhmaṇo → māṇavo (sya1ed, sya2ed, km, mr)"><i>kassapo nāma brāhmaṇo;</i></a><br>
<a><i>Ajjhāyako mantadharo,</i></a><br>
<a><i>tiṇṇaṃ vedāna pāragū.</i></a></p>
<p><a data-ref="sc10, ms21Bu_676, msdiv10"><i>Tassa dhammaṃ suṇitvāna,</i></a><br>
<a><i>pasādaṃ janayiṃ ahaṃ;</i></a><br>
<a><i>Koṭisatasahassehi,</i></a><br>
<a><i>saṃghārāmaṃ amāpayiṃ.</i></a></p>
<p><a data-ref="sc11, ms21Bu_677, msdiv11"><i>Tassa datvāna ārāmaṃ,</i></a><br>
<a><i>haṭṭho saṃviggamānaso;</i></a><br>
<a data-var="Saraṇe pañca sīle ca → saraṇaṃ pañcasīlañca (bj, pts-vp-pli1-2)"><i>Saraṇe pañca sīle ca,</i></a><br>
<a><i>daḷhaṃ katvā samādiyiṃ.</i></a></p>
<p><a data-ref="sc12, ms21Bu_678, msdiv12"><i>Sopi maṃ buddho byākāsi,</i></a><br>
<a><i>saṃghamajjhe nisīdiya;</i></a><br>
<a><i>‘Aṭṭhārase kappasate,</i></a><br>
<a><i>ayaṃ buddho bhavissati.</i></a></p>
<p><a data-ref="sc13, pts-vp-pli1ed.42, ms21Bu_679, msdiv13"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc14, ms21Bu_680, msdiv14"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc15, pts-vp-pli2ed1.60, ms21Bu_681, msdiv15"><i>Sudhaññaṃ nāma nagaraṃ,</i></a><br>
<a><i>sudatto nāma khattiyo;</i></a><br>
<a><i>Candā nāmāsi janikā,</i></a><br>
<a><i>piyadassissa satthuno.</i></a></p>
<p><a data-ref="sc16, ms21Bu_682, msdiv16"><i>Navavassasahassāni,</i></a><br>
<a><i>Agāraṃ ajjha so vasi;</i></a><br>
<a><i>Sunimmalavimalagiriguhā,</i></a><br>
<a><i>Tayo pāsādamuttamā.</i></a></p>
<p><a data-ref="sc17, ms21Bu_683, msdiv17"><i>Tettiṃsasahassāni ca,</i></a><br>
<a><i>Nāriyo samalaṅkatā;</i></a><br>
<a><i>Vimalā nāma nārī ca,</i></a><br>
<a><i>Kañcanāveḷo nāma atrajo.</i></a></p>
<p><a data-ref="sc18, ms21Bu_684, msdiv18"><i>Nimitte caturo disvā,</i></a><br>
<a><i>rathayānena nikkhami;</i></a><br>
<a><i>Chamāsaṃ padhānacāraṃ,</i></a><br>
<a><i>acarī purisuttamo.</i></a></p>
<p><a data-ref="sc19, ms21Bu_685, msdiv19"><i>Brahmunā yācito santo,</i></a><br>
<a><i>piyadassī mahāmuni;</i></a><br>
<a><i>Vatti cakkaṃ mahāvīro,</i></a><br>
<a><i>usabhuyyāne manorame.</i></a></p>
<p><a data-ref="sc20, ms21Bu_686, msdiv20"><i>Pālito sabbadassī ca,</i></a><br>
<a><i>ahesuṃ aggasāvakā;</i></a><br>
<a><i>Sobhito nāmupaṭṭhāko,</i></a><br>
<a><i>piyadassissa satthuno.</i></a></p>
<p><a data-ref="sc21, ms21Bu_687, msdiv21"><i>Sujātā dhammadinnā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>kakudhoti pavuccati.</i></a></p>
<p><a data-ref="sc22, ms21Bu_688, msdiv22"><i>Sandhako dhammako ceva,</i></a><br>
<a><i>ahesuṃ aggupaṭṭhakā;</i></a><br>
<a><i>Visākhā dhammadinnā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc23, ms21Bu_689, msdiv23"><i>Sopi buddho amitayaso,</i></a><br>
<a><i>dvattiṃsavaralakkhaṇo;</i></a><br>
<a><i>Asītihatthamubbedho,</i></a><br>
<a><i>sālarājāva dissati.</i></a></p>
<p><a data-ref="sc24, ms21Bu_690, msdiv24"><i>Aggicandasūriyānaṃ,</i></a><br>
<a><i>natthi tādisikā pabhā;</i></a><br>
<a><i>Yathā ahu pabhā tassa,</i></a><br>
<a><i>asamassa mahesino.</i></a></p>
<p><a data-ref="sc25, ms21Bu_691, msdiv25"><i>Tassāpi devadevassa,</i></a><br>
<a><i>āyu tāvatakaṃ ahu;</i></a><br>
<a><i>Navutivassasahassāni,</i></a><br>
<a><i>loke aṭṭhāsi cakkhumā.</i></a></p>
<p><a data-ref="sc26, ms21Bu_692, msdiv26"><i>Sopi buddho asamasamo,</i></a><br>
<a><i>Yugānipi tāni atuliyāni;</i></a><br>
<a><i>Sabbaṃ tamantarahitaṃ,</i></a><br>
<a><i>Nanu rittā sabbasaṅkhārā.</i></a></p>
<p><a data-ref="sc27, ms21Bu_693, msdiv27"><i>Piyadassī munivaro,</i></a><br>
<a><i>Assatthārāmamhi nibbuto;</i></a><br>
<a><i>Tatthevassa jinathūpo,</i></a><br>
<a><i>Tīṇiyojanamuggato”ti. (678)</i></a></p>
</blockquote>
<p class="endsutta"><a data-var="Piyadassissa bhagavato vaṃso → piyadassibuddhavaṃso (sya1ed, sya2ed)" data-ref="sc28, ms21Bu_694"><i>Piyadassissa bhagavato vaṃso terasamo.</i></a></p>
</article>
</section>
</div>
</body>
</html>
