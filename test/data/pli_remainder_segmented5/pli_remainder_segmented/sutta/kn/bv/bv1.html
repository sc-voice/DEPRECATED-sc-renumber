<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv1">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>1. Ratanacaṅkamanakaṇḍa</i></a></h1>
</div>
<p class="namo"><a data-ref="sc1, ms21Bu_1"><i>Namo tassa Bhagavato Arahato Sammāsambuddhassa.</i></a></p>
<blockquote class="gatha">
<p><a data-var="sahampatī → sahampati (sya1ed, sya2ed, km)" data-ref="sc2, pts-vp-pli1ed1.1, pts-vp-pli2ed1.1, ms21Bu_2, msdiv1"><i>Brahmā ca lokādhipatī sahampatī,</i></a><br>
<a><i>Katañjalī anadhivaraṃ ayācatha;</i></a><br>
<a><i>“Santīdha sattāpparajakkhajātikā,</i></a><br>
<a><i>Desehi dhammaṃ anukampimaṃ pajaṃ”.</i></a></p>
<p><a data-ref="sc3, ms21Bu_3, msdiv2"><i>Sampannavijjācaraṇassa tādino,</i></a><br>
<a><i>Jutindharassantimadehadhārino;</i></a><br>
<a><i>Tathāgatassappaṭipuggalassa,</i></a><br>
<a><i>Uppajji kāruññatā sabbasatte.</i></a></p>
<p><a data-ref="sc4, ms21Bu_4, msdiv3"><i>“Na hete jānanti sadevamānusā,</i></a><br>
<a><i>Buddho ayaṃ kīdisako naruttamo;</i></a><br>
<a><i>Iddhibalaṃ paññābalañca kīdisaṃ,</i></a><br>
<a><i>Buddhabalaṃ lokahitassa kīdisaṃ.</i></a></p>
<p><a data-ref="sc5, ms21Bu_5, msdiv4"><i>Na hete jānanti sadevamānusā,</i></a><br>
<a><i>Buddho ayaṃ edisako naruttamo;</i></a><br>
<a><i>Iddhibalaṃ paññābalañca edisaṃ,</i></a><br>
<a><i>Buddhabalaṃ lokahitassa edisaṃ.</i></a></p>
<p><a data-ref="sc6, ms21Bu_6, msdiv5"><i>Handāhaṃ dassayissāmi,</i></a><br>
<a><i>buddhabalamanuttaraṃ;</i></a><br>
<a><i>Caṅkamaṃ māpayissāmi,</i></a><br>
<a><i>nabhe ratanamaṇḍitaṃ”.</i></a></p>
<p><a data-ref="sc7, ms21Bu_7, msdiv6"><i>Bhummā mahārājikā tāvatiṃsā,</i></a><br>
<a><i>Yāmā ca devā tusitā ca nimmitā;</i></a><br>
<a><i>Paranimmitā yepi ca brahmakāyikā,</i></a><br>
<a><i>Ānanditā vipulamakaṃsu ghosaṃ.</i></a></p>
<p><a data-ref="sc8, pts-vp-pli1ed1.2, ms21Bu_8, msdiv7"><i>Obhāsitā ca pathavī sadevakā,</i></a><br>
<a><i>Puthū ca lokantarikā asaṃvutā;</i></a><br>
<a><i>Tamo ca tibbo vihato tadā ahu,</i></a><br>
<a><i>Disvāna accherakaṃ pāṭihīraṃ.</i></a></p>
<p><a data-ref="sc9, pts-vp-pli2ed1.2, ms21Bu_9, msdiv8"><i>Sadevagandhabbamanussarakkhase,</i></a><br>
<a><i>Ābhā uḷārā vipulā ajāyatha;</i></a><br>
<a data-var="parasmiñcobhayasmiṃ → parasmiṃ cūbhaye (sya1ed, sya2ed, km)"><i>Imasmiṃ loke parasmiñcobhayasmiṃ,</i></a><br>
<a><i>Adho ca uddhaṃ tiriyañca vitthataṃ.</i></a></p>
<p><a data-ref="sc10, ms21Bu_10, msdiv9"><i>Sattuttamo anadhivaro vināyako,</i></a><br>
<a><i>Satthā ahū devamanussapūjito;</i></a><br>
<a><i>Mahānubhāvo satapuññalakkhaṇo,</i></a><br>
<a><i>Dassesi accherakaṃ pāṭihīraṃ.</i></a></p>
<p><a data-ref="sc11, ms21Bu_11, msdiv10"><i>So yācito devavarena cakkhumā,</i></a><br>
<a><i>Atthaṃ samekkhitvā tadā naruttamo;</i></a><br>
<a data-var="Caṅkamaṃ → caṅkamaṃ tattha (bj, pts-vp-pli1-2)"><i>Caṅkamaṃ māpayi lokanāyako,</i></a><br>
<a><i>Suniṭṭhitaṃ sabbaratananimmitaṃ.</i></a></p>
<p><a data-ref="sc12, ms21Bu_12, msdiv11"><i>Iddhī ca ādesanānusāsanī,</i></a><br>
<a><i>Tipāṭihīre bhagavā vasī ahu;</i></a><br>
<a><i>Caṅkamaṃ māpayi lokanāyako,</i></a><br>
<a><i>Suniṭṭhitaṃ sabbaratananimmitaṃ.</i></a></p>
<p><a data-ref="sc13, ms21Bu_13, msdiv12"><i>Dasasahassīlokadhātuyā,</i></a><br>
<a><i>Sinerupabbatuttame;</i></a><br>
<a><i>Thambheva dassesi paṭipāṭiyā,</i></a><br>
<a><i>Caṅkame ratanāmaye.</i></a></p>
<p><a data-ref="sc14, ms21Bu_14, msdiv13"><i>Dasasahassī atikkamma,</i></a><br>
<a><i>caṅkamaṃ māpayī jino;</i></a><br>
<a><i>Sabbasoṇṇamayā passe,</i></a><br>
<a><i>caṅkame ratanāmaye.</i></a></p>
<p><a data-ref="sc15, ms21Bu_15, msdiv14"><i>Tulāsaṅghāṭānuvaggā,</i></a><br>
<a><i>sovaṇṇaphalakatthatā;</i></a><br>
<a><i>Vedikā sabbasovaṇṇā,</i></a><br>
<a><i>dubhato passesu nimmitā.</i></a></p>
<p><a data-ref="sc16, ms21Bu_16, msdiv15"><i>Maṇimuttāvālikākiṇṇā,</i></a><br>
<a><i>nimmito ratanāmayo;</i></a><br>
<a><i>Obhāseti disā sabbā,</i></a><br>
<a><i>sataraṃsīva uggato.</i></a></p>
<p><a data-ref="sc17, ms21Bu_17, msdiv16"><i>Tasmiṃ caṅkamane dhīro,</i></a><br>
<a><i>dvattiṃsavaralakkhaṇo;</i></a><br>
<a><i>Virocamāno sambuddho,</i></a><br>
<a><i>caṅkame caṅkamī jino.</i></a></p>
<p><a data-ref="sc18, ms21Bu_18, msdiv17"><i>Dibbaṃ mandāravaṃ pupphaṃ,</i></a><br>
<a><i>padumaṃ pārichattakaṃ;</i></a><br>
<a><i>Caṅkamane okiranti,</i></a><br>
<a><i>sabbe devā samāgatā.</i></a></p>
<p><a data-ref="sc19, ms21Bu_19, msdiv18"><i>Passanti taṃ devasaṅghā,</i></a><br>
<a><i>dasasahassī pamoditā;</i></a><br>
<a><i>Namassamānā nipatanti,</i></a><br>
<a><i>tuṭṭhahaṭṭhā pamoditā.</i></a></p>
<p><a data-ref="sc20, ms21Bu_20, msdiv19"><i>Tāvatiṃsā ca yāmā ca,</i></a><br>
<a><i>tusitā cāpi devatā;</i></a><br>
<a><i>Nimmānaratino devā,</i></a><br>
<a><i>ye devā vasavattino;</i></a><br>
<a><i>Udaggacittā sumanā,</i></a><br>
<a><i>passanti lokanāyakaṃ.</i></a></p>
<p><a data-ref="sc21, pts-vp-pli1ed1.3, pts-vp-pli2ed1.3, ms21Bu_21, msdiv20"><i>Sadevagandhabbamanussarakkhasā,</i></a><br>
<a><i>Nāgā supaṇṇā atha vāpi kinnarā;</i></a><br>
<a><i>Passanti taṃ lokahitānukampakaṃ,</i></a><br>
<a><i>Nabheva accuggatacandamaṇḍalaṃ.</i></a></p>
<p><a data-ref="sc22, ms21Bu_22, msdiv21"><i>Ābhassarā subhakiṇhā,</i></a><br>
<a><i>Vehapphalā akaniṭṭhā ca devatā;</i></a><br>
<a><i>Susuddhasukkavatthavasanā,</i></a><br>
<a><i>Tiṭṭhanti pañjalīkatā.</i></a></p>
<p><a data-ref="sc23, ms21Bu_23, msdiv22"><i>Muñcanti pupphaṃ pana pañcavaṇṇikaṃ,</i></a><br>
<a><i>Mandāravaṃ candanacuṇṇamissitaṃ;</i></a><br>
<a><i>Bhamenti celāni ca ambare tadā,</i></a><br>
<a><i>“Aho jino lokahitānukampako.</i></a></p>
<p><a data-ref="sc24, ms21Bu_24, msdiv23"><i>Tuvaṃ satthā ca ketū ca,</i></a><br>
<a><i>dhajo yūpo ca pāṇinaṃ;</i></a><br>
<a><i>Parāyaṇo patiṭṭhā ca,</i></a><br>
<a data-var="dvipaduttamo → dipaduttamo (bj, sya1ed, sya2ed)"><i>dīpo ca dvipaduttamo”.</i></a></p>
<p><a data-ref="sc25, ms21Bu_25, msdiv24"><i>Dasasahassīlokadhātuyā,</i></a><br>
<a><i>Devatāyo mahiddhikā;</i></a><br>
<a><i>Parivāretvā namassanti,</i></a><br>
<a><i>Tuṭṭhahaṭṭhā pamoditā.</i></a></p>
<p><a data-ref="sc26, ms21Bu_26, msdiv25"><i>Devatā devakaññā ca,</i></a><br>
<a><i>pasannā tuṭṭhamānasā;</i></a><br>
<a><i>Pañcavaṇṇikapupphehi,</i></a><br>
<a><i>pūjayanti narāsabhaṃ.</i></a></p>
<p><a data-ref="sc27, ms21Bu_27, msdiv26"><i>Passanti taṃ devasaṅghā,</i></a><br>
<a><i>pasannā tuṭṭhamānasā;</i></a><br>
<a><i>Pañcavaṇṇikapupphehi,</i></a><br>
<a><i>pūjayanti narāsabhaṃ.</i></a></p>
<p><a data-ref="sc28, ms21Bu_28, msdiv27"><i>“Aho acchariyaṃ loke,</i></a><br>
<a><i>abbhutaṃ lomahaṃsanaṃ;</i></a><br>
<a><i>Na medisaṃ bhūtapubbaṃ,</i></a><br>
<a><i>accheraṃ lomahaṃsanaṃ”.</i></a></p>
<p><a data-ref="sc29, ms21Bu_29, msdiv28"><i>Sakasakamhi bhavane,</i></a><br>
<a><i>nisīditvāna devatā;</i></a><br>
<a><i>Hasanti tā mahāhasitaṃ,</i></a><br>
<a><i>disvānaccherakaṃ nabhe.</i></a></p>
<p><a data-ref="sc30, ms21Bu_30, msdiv29"><i>Ākāsaṭṭhā ca bhūmaṭṭhā,</i></a><br>
<a><i>tiṇapanthanivāsino;</i></a><br>
<a><i>Katañjalī namassanti,</i></a><br>
<a><i>tuṭṭhahaṭṭhā pamoditā.</i></a></p>
<p><a data-ref="sc31, ms21Bu_31, msdiv30"><i>Yepi dīghāyukā nāgā,</i></a><br>
<a><i>puññavanto mahiddhikā;</i></a><br>
<a><i>Pamoditā namassanti,</i></a><br>
<a><i>pūjayanti naruttamaṃ.</i></a></p>
<p><a data-ref="sc32, ms21Bu_32, msdiv31"><i>Saṅgītiyo pavattenti,</i></a><br>
<a><i>ambare anilañjase;</i></a><br>
<a><i>Cammanaddhāni vādenti,</i></a><br>
<a><i>disvānaccherakaṃ nabhe.</i></a></p>
<p><a data-ref="sc33, ms21Bu_33, msdiv32"><i>Saṅkhā ca paṇavā ceva,</i></a><br>
<a data-var="ḍiṇḍimā → ḍeṇḍimā (bj, sya1ed, sya2ed)"><i>athopi ḍiṇḍimā bahū;</i></a><br>
<a><i>Antalikkhasmiṃ vajjanti,</i></a><br>
<a><i>disvānaccherakaṃ nabhe.</i></a></p>
<p><a data-ref="sc34, ms21Bu_34, msdiv33"><i>“Abbhuto vata no ajja,</i></a><br>
<a><i>uppajji lomahaṃsano;</i></a><br>
<a><i>Dhuvamatthasiddhiṃ labhāma,</i></a><br>
<a><i>khaṇo no paṭipādito”.</i></a></p>
<p><a data-ref="sc35, pts-vp-pli2ed1.4, ms21Bu_35, msdiv34"><i>Buddhoti tesaṃ sutvāna,</i></a><br>
<a><i>pīti uppajji tāvade;</i></a><br>
<a><i>Buddho buddhoti kathayantā,</i></a><br>
<a><i>tiṭṭhanti pañjalīkatā.</i></a></p>
<p><a data-var="sādhukārā ca → hiṅkāraṃ sādhukārañca (bj, sya1ed, sya2ed, pts-vp-pli1-2)" data-ref="sc36, ms21Bu_36, msdiv35"><i>Hiṅkārā sādhukārā ca,</i></a><br>
<a data-var="ukkuṭṭhi sampahaṃsanaṃ → ukkuṭṭhi sampasādanaṃ (bj); ukkuṭṭhisampanādanaṃ (sya1ed, sya2ed, pts-vp-pli1); ukkuṭṭhiṃ sampasādanaṃ (pts-vp-pli2)"><i>ukkuṭṭhi sampahaṃsanaṃ;</i></a><br>
<a><i>Pajā ca vividhā gagane,</i></a><br>
<a><i>vattenti pañjalīkatā.</i></a></p>
<p><a data-ref="sc37, ms21Bu_37, msdiv36"><i>Gāyanti seḷenti ca vādayanti ca,</i></a><br>
<a><i>Bhujāni pothenti ca naccayanti ca;</i></a><br>
<a><i>Muñcanti pupphaṃ pana pañcavaṇṇikaṃ,</i></a><br>
<a><i>Mandāravaṃ candanacuṇṇamissitaṃ.</i></a></p>
<p><a data-ref="sc38, pts-vp-pli1ed1.4, ms21Bu_38, msdiv37"><i>“Yathā tuyhaṃ mahāvīra,</i></a><br>
<a><i>pādesu cakkalakkhaṇaṃ;</i></a><br>
<a><i>Dhajavajirapaṭākā,</i></a><br>
<a><i>vaḍḍhamānaṅkusācitaṃ.</i></a></p>
<p><a data-ref="sc39, ms21Bu_39, msdiv38"><i>Rūpe sīle samādhimhi,</i></a><br>
<a><i>paññāya ca asādiso;</i></a><br>
<a><i>Vimuttiyā asamasamo,</i></a><br>
<a><i>dhammacakkappavattane.</i></a></p>
<p><a data-ref="sc40, ms21Bu_40, msdiv39"><i>Dasanāgabalaṃ kāye,</i></a><br>
<a><i>tuyhaṃ pākatikaṃ balaṃ;</i></a><br>
<a><i>Iddhibalena asamo,</i></a><br>
<a><i>dhammacakkappavattane.</i></a></p>
<p><a data-ref="sc41, ms21Bu_41, msdiv40"><i>Evaṃ sabbaguṇūpetaṃ,</i></a><br>
<a><i>sabbaṅgasamupāgataṃ;</i></a><br>
<a><i>Mahāmuniṃ kāruṇikaṃ,</i></a><br>
<a><i>lokanāthaṃ namassatha.</i></a></p>
<p><a data-ref="sc42, ms21Bu_42, msdiv41"><i>Abhivādanaṃ thomanañca,</i></a><br>
<a><i>vandanañca pasaṃsanaṃ;</i></a><br>
<a><i>Namassanañca pūjañca,</i></a><br>
<a><i>sabbaṃ arahasī tuvaṃ.</i></a></p>
<p><a data-ref="sc43, ms21Bu_43, msdiv42"><i>Ye keci loke vandaneyyā,</i></a><br>
<a><i>vandanaṃ arahanti ye;</i></a><br>
<a><i>Sabbaseṭṭho mahāvīra,</i></a><br>
<a><i>sadiso te na vijjati.</i></a></p>
<p><a data-ref="sc44, ms21Bu_44, msdiv43"><i>Sāriputto mahāpañño,</i></a><br>
<a><i>samādhijjhānakovido;</i></a><br>
<a><i>Gijjhakūṭe ṭhitoyeva,</i></a><br>
<a><i>passati lokanāyakaṃ.</i></a></p>
<p><a data-ref="sc45, ms21Bu_45, msdiv44"><i>Suphullaṃ sālarājaṃva,</i></a><br>
<a><i>candaṃva gagane yathā;</i></a><br>
<a data-var="Majjhanhikeva → majjhantikeva (sabbattha)"><i>Majjhanhikeva sūriyaṃ,</i></a><br>
<a><i>olokesi narāsabhaṃ.</i></a></p>
<p><a data-ref="sc46, ms21Bu_46, msdiv45"><i>Jalantaṃ dīparukkhaṃva,</i></a><br>
<a><i>Taruṇasūriyaṃva uggataṃ;</i></a><br>
<a><i>Byāmappabhānurañjitaṃ,</i></a><br>
<a><i>Dhīraṃ passati lokanāyakaṃ.</i></a></p>
<p><a data-ref="sc47, ms21Bu_47, msdiv46"><i>Pañcannaṃ bhikkhusatānaṃ,</i></a><br>
<a><i>katakiccāna tādinaṃ;</i></a><br>
<a><i>Khīṇāsavānaṃ vimalānaṃ,</i></a><br>
<a><i>khaṇena sannipātayi.</i></a></p>
<p><a data-ref="sc48, ms21Bu_48, msdiv47"><i>Lokappasādanaṃ nāma,</i></a><br>
<a><i>pāṭihīraṃ nidassayi;</i></a><br>
<a><i>Amhepi tattha gantvāna,</i></a><br>
<a><i>vandissāma mayaṃ jinaṃ.</i></a></p>
<p><a data-ref="sc49, ms21Bu_49, msdiv48"><i>Etha sabbe gamissāma,</i></a><br>
<a><i>pucchissāma mayaṃ jinaṃ;</i></a><br>
<a><i>Kaṅkhaṃ vinodayissāma,</i></a><br>
<a><i>passitvā lokanāyakaṃ”.</i></a></p>
<p><a data-ref="sc50, pts-vp-pli2ed1.5, ms21Bu_50, msdiv49"><i>Sādhūti te paṭissutvā,</i></a><br>
<a><i>nipakā saṃvutindriyā;</i></a><br>
<a><i>Pattacīvaramādāya,</i></a><br>
<a><i>taramānā upāgamuṃ.</i></a></p>
<p><a data-ref="sc51, ms21Bu_51, msdiv50"><i>Khīṇāsavehi vimalehi,</i></a><br>
<a><i>dantehi uttame dame;</i></a><br>
<a><i>Sāriputto mahāpañño,</i></a><br>
<a><i>iddhiyā upasaṅkami.</i></a></p>
<p><a data-ref="sc52, ms21Bu_52, msdiv51"><i>Tehi bhikkhūhi parivuto,</i></a><br>
<a><i>sāriputto mahāgaṇī;</i></a><br>
<a><i>Laḷanto devova gagane,</i></a><br>
<a><i>iddhiyā upasaṅkami.</i></a></p>
<p><a data-var="Ukkāsitañca khipitaṃ → ukkāsitañca khipitañca (sya1ed, sya2ed)" data-ref="sc53, ms21Bu_53, msdiv52"><i>Ukkāsitañca khipitaṃ,</i></a><br>
<a><i>ajjhupekkhiya subbatā;</i></a><br>
<a><i>Sagāravā sappatissā,</i></a><br>
<a><i>sambuddhaṃ upasaṅkamuṃ.</i></a></p>
<p><a data-ref="sc54, ms21Bu_54, msdiv53"><i>Upasaṅkamitvā passanti,</i></a><br>
<a><i>sayambhuṃ lokanāyakaṃ;</i></a><br>
<a><i>Nabhe accuggataṃ dhīraṃ,</i></a><br>
<a><i>candaṃva gagane yathā.</i></a></p>
<p><a data-ref="sc55, ms21Bu_55, msdiv54"><i>Jalantaṃ dīparukkhaṃva,</i></a><br>
<a><i>vijjuṃva gagane yathā;</i></a><br>
<a><i>Majjhanhikeva sūriyaṃ,</i></a><br>
<a><i>passanti lokanāyakaṃ.</i></a></p>
<p><a data-ref="sc56, ms21Bu_56, msdiv55"><i>Pañcabhikkhusatā sabbe,</i></a><br>
<a><i>passanti lokanāyakaṃ;</i></a><br>
<a><i>Rahadamiva vippasannaṃ,</i></a><br>
<a><i>suphullaṃ padumaṃ yathā.</i></a></p>
<p><a data-ref="sc57, pts-vp-pli1ed1.5, ms21Bu_57, msdiv56"><i>Añjaliṃ paggahetvāna,</i></a><br>
<a><i>tuṭṭhahaṭṭhā pamoditā;</i></a><br>
<a><i>Namassamānā nipatanti,</i></a><br>
<a><i>satthuno cakkalakkhaṇe.</i></a></p>
<p><a data-ref="sc58, ms21Bu_58, msdiv57"><i>Sāriputto mahāpañño,</i></a><br>
<a><i>koraṇḍasamasādiso;</i></a><br>
<a><i>Samādhijjhānakusalo,</i></a><br>
<a><i>vandate lokanāyakaṃ.</i></a></p>
<p><a data-ref="sc59, ms21Bu_59, msdiv58"><i>Gajjitā kālameghova,</i></a><br>
<a><i>nīluppalasamasādiso;</i></a><br>
<a><i>Iddhibalena asamo,</i></a><br>
<a><i>moggallāno mahiddhiko.</i></a></p>
<p><a data-ref="sc60, ms21Bu_60, msdiv59"><i>Mahākassapopi ca thero,</i></a><br>
<a><i>uttattakanakasannibho;</i></a><br>
<a><i>Dhutaguṇe agganikkhitto,</i></a><br>
<a><i>thomito satthuvaṇṇito.</i></a></p>
<p><a data-ref="sc61, ms21Bu_61, msdiv60"><i>Dibbacakkhūnaṃ yo aggo,</i></a><br>
<a><i>anuruddho mahāgaṇī;</i></a><br>
<a><i>Ñātiseṭṭho bhagavato,</i></a><br>
<a><i>avidūreva tiṭṭhati.</i></a></p>
<p><a data-ref="sc62, ms21Bu_62, msdiv61"><i>Āpattianāpattiyā,</i></a><br>
<a><i>satekicchāya kovido;</i></a><br>
<a><i>Vinaye agganikkhitto,</i></a><br>
<a><i>upāli satthuvaṇṇito.</i></a></p>
<p><a data-ref="sc63, ms21Bu_63, msdiv62"><i>Sukhumanipuṇatthapaṭividdho,</i></a><br>
<a><i>Kathikānaṃ pavaro gaṇī;</i></a><br>
<a><i>Isi mantāniyā putto,</i></a><br>
<a><i>Puṇṇo nāmāti vissuto.</i></a></p>
<p><a data-ref="sc64, ms21Bu_64, msdiv63"><i>Etesaṃ cittamaññāya,</i></a><br>
<a><i>opammakusalo muni;</i></a><br>
<a><i>Kaṅkhacchedo mahāvīro,</i></a><br>
<a><i>kathesi attano guṇaṃ.</i></a></p>
<p><a data-ref="sc65, pts-vp-pli2ed1.6, ms21Bu_65, msdiv64"><i>“Cattāro te asaṅkheyyā,</i></a><br>
<a><i>koṭi yesaṃ na nāyati;</i></a><br>
<a><i>Sattakāyo ca ākāso,</i></a><br>
<a><i>cakkavāḷā canantakā;</i></a><br>
<a><i>Buddhañāṇaṃ appameyyaṃ,</i></a><br>
<a><i>na sakkā ete vijānituṃ.</i></a></p>
<p><a data-ref="sc66, ms21Bu_66, msdiv65"><i>Kimetaṃ acchariyaṃ loke,</i></a><br>
<a><i>yaṃ me iddhivikubbanaṃ;</i></a><br>
<a><i>Aññe bahū acchariyā,</i></a><br>
<a><i>abbhutā lomahaṃsanā.</i></a></p>
<p><a data-ref="sc67, ms21Bu_67, msdiv66"><i>Yadāhaṃ tusite kāye,</i></a><br>
<a><i>santusito nāmahaṃ tadā;</i></a><br>
<a><i>Dasasahassī samāgamma,</i></a><br>
<a><i>yācanti pañjalī mamaṃ.</i></a></p>
<p><a data-var="Kālo kho te → kālo deva (bj, pts-vp-pli1-2); kāloyaṃ te (sya1ed, sya2ed, mr)" data-ref="sc68, ms21Bu_68, msdiv67"><i>‘Kālo kho te mahāvīra,</i></a><br>
<a><i>uppajja mātukucchiyaṃ;</i></a><br>
<a><i>Sadevakaṃ tārayanto,</i></a><br>
<a><i>bujjhassu amataṃ padaṃ’.</i></a></p>
<p><a data-ref="sc69, ms21Bu_69, msdiv68"><i>Tusitā kāyā cavitvāna,</i></a><br>
<a><i>yadā okkami kucchiyaṃ;</i></a><br>
<a><i>Dasasahassīlokadhātu,</i></a><br>
<a><i>kampittha dharaṇī tadā.</i></a></p>
<p><a data-ref="sc70, ms21Bu_70, msdiv69"><i>Yadāhaṃ mātukucchito,</i></a><br>
<a><i>sampajānova nikkhamiṃ;</i></a><br>
<a><i>Sādhukāraṃ pavattenti,</i></a><br>
<a><i>dasasahassī pakampatha.</i></a></p>
<p><a data-ref="sc71, ms21Bu_71, msdiv70"><i>Okkantiṃ me samo natthi,</i></a><br>
<a><i>jātito abhinikkhame;</i></a><br>
<a><i>Sambodhiyaṃ ahaṃ seṭṭho,</i></a><br>
<a><i>dhammacakkappavattane.</i></a></p>
<p><a data-ref="sc72, ms21Bu_72, msdiv71"><i>Aho acchariyaṃ loke,</i></a><br>
<a><i>buddhānaṃ guṇamahantatā;</i></a><br>
<a><i>Dasasahassīlokadhātu,</i></a><br>
<a><i>chappakāraṃ pakampatha;</i></a><br>
<a><i>Obhāso ca mahā āsi,</i></a><br>
<a><i>accheraṃ lomahaṃsanaṃ”.</i></a></p>
<p><a data-var="Bhagavā tamhi → bhagavā ca tamhi (bj, sya1ed, sya2ed, pts-vp-pli1-2, mr)" data-ref="sc73, ms21Bu_73, msdiv72"><i>Bhagavā tamhi samaye,</i></a><br>
<a><i>lokajeṭṭho narāsabho;</i></a><br>
<a><i>Sadevakaṃ dassayanto,</i></a><br>
<a><i>iddhiyā caṅkamī jino.</i></a></p>
<p><a data-ref="sc74, ms21Bu_74, msdiv73"><i>Caṅkame caṅkamantova,</i></a><br>
<a><i>kathesi lokanāyako;</i></a><br>
<a><i>Antarā na nivatteti,</i></a><br>
<a><i>catuhatthe caṅkame yathā.</i></a></p>
<p><a data-ref="sc75, pts-vp-pli1ed1.6, ms21Bu_75, msdiv74"><i>Sāriputto mahāpañño,</i></a><br>
<a><i>samādhijjhānakovido;</i></a><br>
<a><i>Paññāya pāramippatto,</i></a><br>
<a><i>pucchati lokanāyakaṃ.</i></a></p>
<p><a data-ref="sc76, ms21Bu_76, msdiv75"><i>“Kīdiso te mahāvīra,</i></a><br>
<a><i>abhinīhāro naruttama;</i></a><br>
<a><i>Kamhi kāle tayā dhīra,</i></a><br>
<a><i>patthitā bodhimuttamā.</i></a></p>
<p><a data-ref="sc77, ms21Bu_77, msdiv76"><i>Dānaṃ sīlañca nekkhammaṃ,</i></a><br>
<a><i>paññāvīriyañca kīdisaṃ;</i></a><br>
<a><i>Khantisaccamadhiṭṭhānaṃ,</i></a><br>
<a><i>mettupekkhā ca kīdisā.</i></a></p>
<p><a data-ref="sc78, ms21Bu_78, msdiv77"><i>Dasa pāramī tayā dhīra,</i></a><br>
<a><i>kīdisī lokanāyaka;</i></a><br>
<a><i>Kathaṃ upapāramī puṇṇā,</i></a><br>
<a><i>paramatthapāramī kathaṃ”.</i></a></p>
<p><a data-ref="sc79, ms21Bu_79, msdiv78"><i>Tassa puṭṭho viyākāsi,</i></a><br>
<a><i>karavīkamadhuragiro;</i></a><br>
<a><i>Nibbāpayanto hadayaṃ,</i></a><br>
<a><i>hāsayanto sadevakaṃ.</i></a></p>
<p><a data-ref="sc80, pts-vp-pli2ed1.7, ms21Bu_80, msdiv79"><i>Atītabuddhānaṃ jinānaṃ desitaṃ,</i></a><br>
<a data-var="Nikīlitaṃ → nikīḷitaṃ (sya1ed, sya2ed, pts-vp-pli1-2, mr)"><i>Nikīlitaṃ buddhaparamparāgataṃ;</i></a><br>
<a><i>Pubbenivāsānugatāya buddhiyā,</i></a><br>
<a><i>Pakāsayī lokahitaṃ sadevake.</i></a></p>
<p><a data-ref="sc81, ms21Bu_81, msdiv80"><i>“Pītipāmojjajananaṃ,</i></a><br>
<a><i>sokasallavinodanaṃ;</i></a><br>
<a><i>Sabbasampattipaṭilābhaṃ,</i></a><br>
<a><i>cittīkatvā suṇātha me.</i></a></p>
<p><a data-ref="sc82, ms21Bu_82, msdiv81"><i>Madanimmadanaṃ sokanudaṃ,</i></a><br>
<a><i>Saṃsāraparimocanaṃ;</i></a><br>
<a><i>Sabbadukkhakkhayaṃ maggaṃ,</i></a><br>
<a><i>Sakkaccaṃ paṭipajjathā”ti.</i></a></p>
</blockquote>
<p class="endsutta"><a data-ref="sc83, ms21Bu_83"><i>Ratanacaṅkamanakaṇḍo niṭṭhito.</i></a></p>
</article>
</section>
</div>
</body>
</html>
