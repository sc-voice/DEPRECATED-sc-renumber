<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv24">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>24. Kakusandhabuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.58, pts-vp-pli2ed1.86, ms21Bu_926, msdiv1"><i>“Vessabhussa aparena,</i></a><br>
<a><i>sambuddho dvipaduttamo;</i></a><br>
<a data-var="Kakusandho → kukkusandho (sya1ed, sya2ed)"><i>Kakusandho nāma nāmena,</i></a><br>
<a><i>appameyyo durāsado.</i></a></p>
<p><a data-ref="sc2, ms21Bu_927, msdiv2"><i>Ugghāṭetvā sabbabhavaṃ,</i></a><br>
<a><i>cariyāya pāramiṃ gato;</i></a><br>
<a><i>Sīhova pañjaraṃ bhetvā,</i></a><br>
<a><i>patto sambodhimuttamaṃ.</i></a></p>
<p><a data-ref="sc3, ms21Bu_928, msdiv3"><i>Dhammacakkaṃ pavattente,</i></a><br>
<a><i>Kakusandhe lokanāyake;</i></a><br>
<a><i>Cattārīsakoṭisahassānaṃ,</i></a><br>
<a><i>Dhammābhisamayo ahu.</i></a></p>
<p><a data-ref="sc4, ms21Bu_929, msdiv4"><i>Antalikkhamhi ākāse,</i></a><br>
<a><i>yamakaṃ katvā vikubbanaṃ;</i></a><br>
<a><i>Tiṃsakoṭisahassānaṃ,</i></a><br>
<a><i>bodhesi devamānuse.</i></a></p>
<p><a data-ref="sc5, ms21Bu_930, msdiv5"><i>Naradevassa yakkhassa,</i></a><br>
<a><i>catusaccappakāsane;</i></a><br>
<a><i>Dhammābhisamayo tassa,</i></a><br>
<a><i>gaṇanāto asaṅkhiyo.</i></a></p>
<p><a data-ref="sc6, ms21Bu_931, msdiv6"><i>Kakusandhassa bhagavato,</i></a><br>
<a><i>eko āsi samāgamo;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc7, ms21Bu_932, msdiv7"><i>Cattālīsasahassānaṃ,</i></a><br>
<a><i>tadā āsi samāgamo;</i></a><br>
<a><i>Dantabhūmimanuppattānaṃ,</i></a><br>
<a><i>āsavārigaṇakkhayā.</i></a></p>
<p><a data-ref="sc8, ms21Bu_933, msdiv8"><i>Ahaṃ tena samayena,</i></a><br>
<a><i>khemo nāmāsi khattiyo;</i></a><br>
<a><i>Tathāgate jinaputte,</i></a><br>
<a><i>dānaṃ datvā anappakaṃ.</i></a></p>
<p><a data-ref="sc9, ms21Bu_934, msdiv9"><i>Pattañca cīvaraṃ datvā,</i></a><br>
<a><i>añjanaṃ madhulaṭṭhikaṃ;</i></a><br>
<a><i>Imetaṃ patthitaṃ sabbaṃ,</i></a><br>
<a><i>paṭiyādemi varaṃ varaṃ.</i></a></p>
<p><a data-ref="sc10, ms21Bu_935, msdiv10"><i>Sopi maṃ buddho byākāsi,</i></a><br>
<a><i>kakusandho vināyako;</i></a><br>
<a><i>‘Imamhi bhaddake kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc11, ms21Bu_936, msdiv11"><i>Ahu kapilavhayā rammā,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc12, ms21Bu_937, msdiv12"><i>Tassāpi vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc13, ms21Bu_938, msdiv13"><i>Nagaraṃ khemāvatī nāma,</i></a><br>
<a><i>khemo nāmāsahaṃ tadā;</i></a><br>
<a><i>Sabbaññutaṃ gavesanto,</i></a><br>
<a><i>pabbajiṃ tassa santike.</i></a></p>
<p><a data-ref="sc14, ms21Bu_939, msdiv14"><i>Brāhmaṇo aggidatto ca,</i></a><br>
<a><i>āsi buddhassa so pitā;</i></a><br>
<a><i>Visākhā nāma janikā,</i></a><br>
<a><i>kakusandhassa satthuno.</i></a></p>
<p><a data-ref="sc15, pts-vp-pli2ed1.87, ms21Bu_940, msdiv15"><i>Vasate tattha kheme pure,</i></a><br>
<a><i>sambuddhassa mahākulaṃ;</i></a><br>
<a><i>Narānaṃ pavaraṃ seṭṭhaṃ,</i></a><br>
<a><i>jātimantaṃ mahāyasaṃ.</i></a></p>
<p><a data-ref="sc16, ms21Bu_941, msdiv16"><i>Catuvassasahassāni,</i></a><br>
<a><i>Agāraṃ ajjha so vasi;</i></a><br>
<a data-var="Kāmakāmavaṇṇakāmasuddhināmā → suci suruci rativaddhananāmakā (bj); kāmavaḍḍha-kāmasuddhi-rativaḍḍhano (sya1ed, sya2ed); ruci-suruci-vaḍḍhanā (pts-vp-pli1); ruci-suruci-vaḍḍhamānā (pts-vp-pli2)"><i>Kāmakāmavaṇṇakāmasuddhināmā,</i></a><br>
<a><i>Tayo pāsādamuttamā.</i></a></p>
<p><a data-ref="sc17, pts-vp-pli1ed.59, ms21Bu_942, msdiv17"><i>Samattiṃsasahassāni,</i></a><br>
<a><i>nāriyo samalaṅkatā;</i></a><br>
<a><i>Rocinī nāma sā nārī,</i></a><br>
<a><i>uttaro nāma atrajo.</i></a></p>
<p><a data-ref="sc18, ms21Bu_943, msdiv18"><i>Nimitte caturo disvā,</i></a><br>
<a><i>rathayānena nikkhami;</i></a><br>
<a><i>Anūnaaṭṭhamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc19, ms21Bu_944, msdiv19"><i>Brahmunā yācito santo,</i></a><br>
<a><i>kakusandho vināyako;</i></a><br>
<a><i>Vatti cakkaṃ mahāvīro,</i></a><br>
<a><i>migadāye naruttamo.</i></a></p>
<p><a data-ref="sc20, ms21Bu_945, msdiv20"><i>Vidhuro ca sañjīvo ca,</i></a><br>
<a><i>ahesuṃ aggasāvakā;</i></a><br>
<a><i>Buddhijo nāmupaṭṭhāko,</i></a><br>
<a><i>kakusandhassa satthuno.</i></a></p>
<p><a data-ref="sc21, ms21Bu_946, msdiv21"><i>Sāmā ca campānāmā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>sirīsoti pavuccati.</i></a></p>
<p><a data-ref="sc22, ms21Bu_947, msdiv22"><i>Accuto ca sumano ca,</i></a><br>
<a><i>ahesuṃ aggupaṭṭhakā;</i></a><br>
<a><i>Nandā ceva sunandā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc23, ms21Bu_948, msdiv23"><i>Cattālīsaratanāni,</i></a><br>
<a><i>accuggato mahāmuni;</i></a><br>
<a><i>Kanakappabhā niccharati,</i></a><br>
<a><i>samantā dasayojanaṃ.</i></a></p>
<p><a data-ref="sc24, ms21Bu_949, msdiv24"><i>Cattālīsavassasahassāni,</i></a><br>
<a><i>Āyu tassa mahesino;</i></a><br>
<a><i>Tāvatā tiṭṭhamāno so,</i></a><br>
<a><i>Tāresi janataṃ bahuṃ.</i></a></p>
<p><a data-ref="sc25, ms21Bu_950, msdiv25"><i>Dhammāpaṇaṃ pasāretvā,</i></a><br>
<a><i>naranārīnaṃ sadevake;</i></a><br>
<a><i>Naditvā sīhanādaṃva,</i></a><br>
<a><i>nibbuto so sasāvako.</i></a></p>
<p><a data-ref="sc26, ms21Bu_951, msdiv26"><i>Aṭṭhaṅgavacanasampanno,</i></a><br>
<a><i>acchiddāni nirantaraṃ;</i></a><br>
<a><i>Sabbaṃ tamantarahitaṃ,</i></a><br>
<a><i>nanu rittā sabbasaṅkhārā.</i></a></p>
<p><a data-ref="sc27, ms21Bu_952, msdiv27"><i>Kakusandho jinavaro,</i></a><br>
<a><i>Khemārāmamhi nibbuto;</i></a><br>
<a><i>Tatthevassa thūpavaro,</i></a><br>
<a><i>Gāvutaṃ nabhamuggato”ti. (928)</i></a></p>
</blockquote>
<p class="endsutta"><a data-var="Kakusandhassa bhagavato vaṃso → kukkusandhabuddhavaṃso (sya1ed, sya2ed)" data-ref="sc28, ms21Bu_953"><i>Kakusandhassa bhagavato vaṃso dvāvīsatimo.</i></a></p>
</article>
</section>
</div>
</body>
</html>
