<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv23">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a><i>23. Vessabhūbuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.56, pts-vp-pli2ed1.83, ms21Bu_895, msdiv1"><i>“Tattheva maṇḍakappamhi,</i></a><br>
<a><i>asamo appaṭipuggalo;</i></a><br>
<a><i>Vessabhū nāma nāmena,</i></a><br>
<a data-var="nāyako → so jino (sya1ed, sya2ed, km, pts-vp-pli1, mr)"><i>loke uppajji nāyako.</i></a></p>
<p><a data-ref="sc2, ms21Bu_896, msdiv2"><i>Ādittaṃ vata rāgaggi,</i></a><br>
<a><i>taṇhānaṃ vijitaṃ tadā;</i></a><br>
<a><i>Nāgova bandhanaṃ chetvā,</i></a><br>
<a><i>patto sambodhimuttamaṃ.</i></a></p>
<p><a data-ref="sc3, ms21Bu_897, msdiv3"><i>Dhammacakkaṃ pavattente,</i></a><br>
<a><i>vessabhūlokanāyake;</i></a><br>
<a><i>Asītikoṭisahassānaṃ,</i></a><br>
<a><i>paṭhamābhisamayo ahu.</i></a></p>
<p><a data-ref="sc4, ms21Bu_898, msdiv4"><i>Pakkante cārikaṃ raṭṭhe,</i></a><br>
<a><i>lokajeṭṭhe narāsabhe;</i></a><br>
<a><i>Sattatikoṭisahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc5, ms21Bu_899, msdiv5"><i>Mahādiṭṭhiṃ vinodento,</i></a><br>
<a><i>pāṭiheraṃ karoti so;</i></a><br>
<a><i>Samāgatā naramarū,</i></a><br>
<a><i>dasasahassī sadevake.</i></a></p>
<p><a data-ref="sc6, ms21Bu_900, msdiv6"><i>Mahāacchariyaṃ disvā,</i></a><br>
<a><i>abbhutaṃ lomahaṃsanaṃ;</i></a><br>
<a><i>Devā ceva manussā ca,</i></a><br>
<a><i>bujjhare saṭṭhikoṭiyo.</i></a></p>
<p><a data-ref="sc7, ms21Bu_901, msdiv7"><i>Sannipātā tayo āsuṃ,</i></a><br>
<a><i>vessabhussa mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc8, ms21Bu_902, msdiv8"><i>Asītibhikkhusahassānaṃ,</i></a><br>
<a><i>paṭhamo āsi samāgamo;</i></a><br>
<a><i>Sattatibhikkhusahassānaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc9, ms21Bu_903, msdiv9"><i>Saṭṭhibhikkhusahassānaṃ,</i></a><br>
<a><i>tatiyo āsi samāgamo;</i></a><br>
<a><i>Jarādibhayabhītānaṃ,</i></a><br>
<a><i>orasānaṃ mahesino.</i></a></p>
<p><a data-ref="sc10, ms21Bu_904, msdiv10"><i>Ahaṃ tena samayena,</i></a><br>
<a><i>sudassano nāma khattiyo;</i></a><br>
<a><i>Nimantetvā mahāvīraṃ,</i></a><br>
<a><i>dānaṃ datvā mahārahaṃ;</i></a><br>
<a><i>Annapānena vatthena,</i></a><br>
<a><i>sasaṃghaṃ jinapūjayiṃ.</i></a></p>
<p><a data-ref="sc11, ms21Bu_905, msdiv11"><i>Tassa buddhassa asamassa,</i></a><br>
<a><i>cakkaṃ vattitamuttamaṃ;</i></a><br>
<a><i>Sutvāna paṇitaṃ dhammaṃ,</i></a><br>
<a><i>pabbajjamabhirocayiṃ.</i></a></p>
<p><a data-ref="sc12, ms21Bu_906, msdiv12"><i>Mahādānaṃ pavattetvā,</i></a><br>
<a><i>rattindivamatandito;</i></a><br>
<a><i>Pabbajjaṃ guṇasampannaṃ,</i></a><br>
<a><i>pabbajiṃ jinasantike.</i></a></p>
<p><a data-ref="sc13, ms21Bu_907, msdiv13"><i>Ācāraguṇasampanno,</i></a><br>
<a><i>vattasīlasamāhito;</i></a><br>
<a><i>Sabbaññutaṃ gavesanto,</i></a><br>
<a><i>ramāmi jinasāsane.</i></a></p>
<p><a data-ref="sc14, pts-vp-pli2ed1.84, ms21Bu_908, msdiv14"><i>Saddhāpītiṃ upagantvā,</i></a><br>
<a><i>buddhaṃ vandāmi sattharaṃ;</i></a><br>
<a><i>Pīti uppajjati mayhaṃ,</i></a><br>
<a><i>bodhiyāyeva kāraṇā.</i></a></p>
<p><a data-ref="sc15, ms21Bu_909, msdiv15"><i>Anivattamānasaṃ ñatvā,</i></a><br>
<a><i>sambuddho etadabravi;</i></a><br>
<a><i>‘Ekatiṃse ito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc16, ms21Bu_910, msdiv16"><i>Ahu kapilavhayā rammā,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc17, pts-vp-pli1ed.57, ms21Bu_911, msdiv17"><i>Tassāhaṃ vacanaṃ sutvā,</i></a><br>
<a><i>bhiyyo cittaṃ pasādayiṃ;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc18, ms21Bu_912, msdiv18"><i>Anomaṃ nāma nagaraṃ,</i></a><br>
<a><i>suppatīto nāma khattiyo;</i></a><br>
<a><i>Mātā yasavatī nāma,</i></a><br>
<a><i>vessabhussa mahesino.</i></a></p>
<p><a data-ref="sc19, ms21Bu_913, msdiv19"><i>Cha ca vassasahassāni,</i></a><br>
<a><i>Agāraṃ ajjha so vasi;</i></a><br>
<a><i>Ruci suruci rativaḍḍhano,</i></a><br>
<a><i>Tayo pāsādamuttamā.</i></a></p>
<p><a data-ref="sc20, ms21Bu_914, msdiv20"><i>Anūnatiṃsasahassāni,</i></a><br>
<a><i>nāriyo samalaṅkatā;</i></a><br>
<a><i>Sucittā nāma sā nārī,</i></a><br>
<a><i>suppabuddho nāma atrajo.</i></a></p>
<p><a data-ref="sc21, ms21Bu_915, msdiv21"><i>Nimitte caturo disvā,</i></a><br>
<a><i>sivikāyābhinikkhami;</i></a><br>
<a><i>Chamāsaṃ padhānacāraṃ,</i></a><br>
<a><i>acarī purisuttamo.</i></a></p>
<p><a data-ref="sc22, ms21Bu_916, msdiv22"><i>Brahmunā yācito santo,</i></a><br>
<a><i>vessabhūlokanāyako;</i></a><br>
<a><i>Vatti cakkaṃ mahāvīro,</i></a><br>
<a><i>aruṇārāme naruttamo.</i></a></p>
<p><a data-ref="sc23, ms21Bu_917, msdiv23"><i>Soṇo ca uttaro ceva,</i></a><br>
<a><i>ahesuṃ aggasāvakā;</i></a><br>
<a><i>Upasanto nāmupaṭṭhāko,</i></a><br>
<a><i>vessabhussa mahesino.</i></a></p>
<p><a data-var="Rāmā → dāmā (bj, pts-vp-pli1-2)" data-ref="sc24, ms21Bu_918, msdiv24"><i>Rāmā ceva samālā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>mahāsāloti vuccati.</i></a></p>
<p><a data-var="rambho → rammo (bj, sya1ed, sya2ed, pts-vp-pli1-2)" data-ref="sc25, ms21Bu_919, msdiv25"><i>Sotthiko ceva rambho ca,</i></a><br>
<a><i>ahesuṃ aggupaṭṭhakā;</i></a><br>
<a><i>Gotamī sirimā ceva,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc26, ms21Bu_920, msdiv26"><i>Saṭṭhiratanamubbedho,</i></a><br>
<a><i>hemayūpasamūpamo;</i></a><br>
<a><i>Kāyā niccharati rasmi,</i></a><br>
<a><i>rattiṃva pabbate sikhī.</i></a></p>
<p><a data-ref="sc27, ms21Bu_921, msdiv27"><i>Saṭṭhivassasahassāni,</i></a><br>
<a><i>āyu tassa mahesino;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc28, ms21Bu_922, msdiv28"><i>Dhammaṃ vitthārikaṃ katvā,</i></a><br>
<a><i>vibhajitvā mahājanaṃ;</i></a><br>
<a><i>Dhammanāvaṃ ṭhapetvāna,</i></a><br>
<a><i>nibbuto so sasāvako.</i></a></p>
<p><a data-ref="sc29, pts-vp-pli2ed1.85, ms21Bu_923, msdiv29"><i>Dassaneyyaṃ sabbajanaṃ,</i></a><br>
<a><i>vihāraṃ iriyāpathaṃ;</i></a><br>
<a><i>Sabbaṃ tamantarahitaṃ,</i></a><br>
<a><i>nanu rittā sabbasaṅkhārā.</i></a></p>
<p><a data-ref="sc30, ms21Bu_924, msdiv30"><i>Vessabhū jinavaro satthā,</i></a><br>
<a><i>Khemārāmamhi nibbuto;</i></a><br>
<a><i>Dhātuvitthārikaṃ āsi,</i></a><br>
<a><i>Tesu tesu padesato”ti. (901)</i></a></p>
</blockquote>
<p class="endsutta"><a data-ref="sc31, ms21Bu_925"><i>Vessabhussa bhagavato vaṃso ekavīsatimo.</i></a></p>
</article>
</section>
</div>
</body>
</html>
