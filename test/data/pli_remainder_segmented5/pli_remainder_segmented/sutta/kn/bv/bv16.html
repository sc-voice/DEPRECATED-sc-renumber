<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="bv16">
<article>
<div class="hgroup">
<p class="division"><a><i>Buddhavaṃsa</i></a></p>
<h1><a data-var="16 Atthadassībuddhavaṃsa → atthadassibuddhavaṃso (sya1ed, sya2ed, pts-vp-pli1-2)"><i>16 Atthadassībuddhavaṃsa</i></a></h1>
</div>
<blockquote class="gatha">
<p><a data-ref="sc1, pts-vp-pli1ed.43, pts-vp-pli2ed1.62, ms21Bu_695, msdiv1"><i>“Tattheva maṇḍakappamhi,</i></a><br>
<a><i>atthadassī mahāyaso;</i></a><br>
<a><i>Mahātamaṃ nihantvāna,</i></a><br>
<a><i>patto sambodhimuttamaṃ.</i></a></p>
<p><a data-ref="sc2, ms21Bu_696, msdiv2"><i>Brahmunā yācito santo,</i></a><br>
<a><i>dhammacakkaṃ pavattayi;</i></a><br>
<a><i>Amatena tappayī lokaṃ,</i></a><br>
<a><i>dasasahassisadevakaṃ.</i></a></p>
<p><a data-ref="sc3, ms21Bu_697, msdiv3"><i>Tassāpi lokanāthassa,</i></a><br>
<a><i>Ahesuṃ abhisamayā tayo;</i></a><br>
<a><i>Koṭisatasahassānaṃ,</i></a><br>
<a><i>Paṭhamābhisamayo ahu.</i></a></p>
<p><a data-ref="sc4, ms21Bu_698, msdiv4"><i>Yadā buddho atthadassī,</i></a><br>
<a><i>carate devacārikaṃ;</i></a><br>
<a><i>Koṭisatasahassānaṃ,</i></a><br>
<a><i>dutiyābhisamayo ahu.</i></a></p>
<p><a data-ref="sc5, ms21Bu_699, msdiv5"><i>Punāparaṃ yadā buddho,</i></a><br>
<a><i>desesi pitusantike;</i></a><br>
<a><i>Koṭisatasahassānaṃ,</i></a><br>
<a><i>tatiyābhisamayo ahu.</i></a></p>
<p><a data-ref="sc6, ms21Bu_700, msdiv6"><i>Sannipātā tayo āsuṃ,</i></a><br>
<a><i>tassāpi ca mahesino;</i></a><br>
<a><i>Khīṇāsavānaṃ vimalānaṃ,</i></a><br>
<a><i>santacittāna tādinaṃ.</i></a></p>
<p><a data-ref="sc7, ms21Bu_701, msdiv7"><i>Aṭṭhanavutisahassānaṃ,</i></a><br>
<a><i>paṭhamo āsi samāgamo;</i></a><br>
<a><i>Aṭṭhāsītisahassānaṃ,</i></a><br>
<a><i>dutiyo āsi samāgamo.</i></a></p>
<p><a data-ref="sc8, ms21Bu_702, msdiv8"><i>Aṭṭhasattatisatasahassānaṃ,</i></a><br>
<a><i>Tatiyo āsi samāgamo;</i></a><br>
<a><i>Anupādā vimuttānaṃ,</i></a><br>
<a><i>Vimalānaṃ mahesinaṃ.</i></a></p>
<p><a data-ref="sc9, ms21Bu_703, msdiv9"><i>Ahaṃ tena samayena,</i></a><br>
<a><i>jaṭilo uggatāpano;</i></a><br>
<a><i>Susīmo nāma nāmena,</i></a><br>
<a><i>mahiyā seṭṭhasammato.</i></a></p>
<p><a data-ref="sc10, ms21Bu_704, msdiv10"><i>Dibbaṃ mandāravaṃ pupphaṃ,</i></a><br>
<a><i>padumaṃ pārichattakaṃ;</i></a><br>
<a><i>Devalokāharitvāna,</i></a><br>
<a><i>sambuddhamabhipūjayiṃ.</i></a></p>
<p><a data-ref="sc11, ms21Bu_705, msdiv11"><i>Sopi maṃ buddho byākāsi,</i></a><br>
<a><i>atthadassī mahāmuni;</i></a><br>
<a><i>‘Aṭṭhārase kappasate,</i></a><br>
<a><i>ayaṃ buddho bhavissati.</i></a></p>
<p><a data-ref="sc12, ms21Bu_706, msdiv12"><i>Padhānaṃ padahitvāna,</i></a><br>
<a><i>…pe…</i></a><br>
<a><i>hessāma sammukhā imaṃ’.</i></a></p>
<p><a data-ref="sc13, ms21Bu_707, msdiv13"><i>Tassāpi vacanaṃ sutvā,</i></a><br>
<a data-var="haṭṭho → tuṭṭho (sya1ed, sya2ed, km)"><i>haṭṭho saṃviggamānaso;</i></a><br>
<a><i>Uttariṃ vatamadhiṭṭhāsiṃ,</i></a><br>
<a><i>dasapāramipūriyā.</i></a></p>
<p><a data-ref="sc14, ms21Bu_708, msdiv14"><i>Sobhanaṃ nāma nagaraṃ,</i></a><br>
<a><i>sāgaro nāma khattiyo;</i></a><br>
<a><i>Sudassanā nāma janikā,</i></a><br>
<a><i>atthadassissa satthuno.</i></a></p>
<p><a data-ref="sc15, pts-vp-pli2ed1.63, ms21Bu_709, msdiv15"><i>Dasavassasahassāni,</i></a><br>
<a><i>Agāraṃ ajjha so vasi;</i></a><br>
<a><i>Amaragiri sugiri vāhanā,</i></a><br>
<a><i>Tayo pāsādamuttamā.</i></a></p>
<p><a data-ref="sc16, ms21Bu_710, msdiv16"><i>Tettiṃsañca sahassāni,</i></a><br>
<a><i>nāriyo samalaṅkatā;</i></a><br>
<a><i>Visākhā nāma nārī ca,</i></a><br>
<a><i>selo nāmāsi atrajo.</i></a></p>
<p><a data-ref="sc17, pts-vp-pli1ed.44, ms21Bu_711, msdiv17"><i>Nimitte caturo disvā,</i></a><br>
<a><i>assayānena nikkhami;</i></a><br>
<a><i>Anūnaaṭṭhamāsāni,</i></a><br>
<a><i>padhānaṃ padahī jino.</i></a></p>
<p><a data-ref="sc18, ms21Bu_712, msdiv18"><i>Brahmunā yācito santo,</i></a><br>
<a><i>atthadassī mahāyaso;</i></a><br>
<a><i>Vatti cakkaṃ mahāvīro,</i></a><br>
<a><i>anomuyyāne narāsabho.</i></a></p>
<p><a data-ref="sc19, ms21Bu_713, msdiv19"><i>Santo ca upasanto ca,</i></a><br>
<a><i>ahesuṃ aggasāvakā;</i></a><br>
<a><i>Abhayo nāmupaṭṭhāko,</i></a><br>
<a><i>atthadassissa satthuno.</i></a></p>
<p><a data-ref="sc20, ms21Bu_714, msdiv20"><i>Dhammā ceva sudhammā ca,</i></a><br>
<a><i>ahesuṃ aggasāvikā;</i></a><br>
<a><i>Bodhi tassa bhagavato,</i></a><br>
<a><i>campakoti pavuccati.</i></a></p>
<p><a data-ref="sc21, ms21Bu_715, msdiv21"><i>Nakulo ca nisabho ca,</i></a><br>
<a><i>ahesuṃ aggupaṭṭhakā;</i></a><br>
<a><i>Makilā ca sunandā ca,</i></a><br>
<a><i>ahesuṃ aggupaṭṭhikā.</i></a></p>
<p><a data-ref="sc22, ms21Bu_716, msdiv22"><i>Sopi buddho asamasamo,</i></a><br>
<a><i>asītihatthamuggato;</i></a><br>
<a><i>Sobhate sālarājāva,</i></a><br>
<a><i>uḷurājāva pūrito.</i></a></p>
<p><a data-ref="sc23, ms21Bu_717, msdiv23"><i>Tassa pākatikā raṃsī,</i></a><br>
<a><i>anekasatakoṭiyo;</i></a><br>
<a><i>Uddhaṃ adho dasa disā,</i></a><br>
<a><i>pharanti yojanaṃ sadā.</i></a></p>
<p><a data-ref="sc24, ms21Bu_718, msdiv24"><i>Sopi buddho narāsabho,</i></a><br>
<a><i>sabbasattuttamo muni;</i></a><br>
<a><i>Vassasatasahassāni,</i></a><br>
<a><i>loke aṭṭhāsi cakkhumā.</i></a></p>
<p><a data-ref="sc25, ms21Bu_719, msdiv25"><i>Atulaṃ dassetvā obhāsaṃ,</i></a><br>
<a data-var="sadevake → obhāsetvā sadevake (bj, mr)"><i>virocetvā sadevake;</i></a><br>
<a><i>Sopi aniccataṃ patto,</i></a><br>
<a><i>yathaggupādānasaṅkhayā.</i></a></p>
<p><a data-ref="sc26, ms21Bu_720, msdiv26"><i>Atthadassī jinavaro,</i></a><br>
<a><i>Anomārāmamhi nibbuto;</i></a><br>
<a><i>Dhātuvitthārikaṃ āsi,</i></a><br>
<a><i>Tesu tesu padesato”ti. (704)</i></a></p>
</blockquote>
<p class="endsutta"><a data-var="Atthadassissa bhagavato vaṃso → atthadassibuddhavaṃso (sya1ed, sya2ed)" data-ref="sc27, ms21Bu_721"><i>Atthadassissa bhagavato vaṃso cuddasamo.</i></a></p>
</article>
</section>
</div>
</body>
</html>
