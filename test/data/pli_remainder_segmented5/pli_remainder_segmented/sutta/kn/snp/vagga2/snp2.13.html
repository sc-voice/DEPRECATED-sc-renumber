<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.13">
<article>
<div class="hgroup">
<p class="division"><a><i>Sutta Nipāta 2.13</i></a></p>
<h1><a data-var="Sammāparibbājanīyasutta → sammāparibbājaniyasuttaṃ (sya-all); sammāparibbājaniyasutta (pts-vp-pli1)"><i>Sammāparibbājanīyasutta</i></a></h1>
</div>
<blockquote class="gatha">
<p><a data-ref="sc1, vns362, vnp359, pts-vp-pli63, ms18Sn_419"><i>“Pucchāmi muniṃ pahūtapaññaṃ,</i></a><br>
<a><i>Tiṇṇaṃ pāraṅgataṃ parinibbutaṃ ṭhitattaṃ;</i></a><br>
<a><i>Nikkhamma gharā panujja kāme,</i></a><br>
<a><i>Kathaṃ bhikkhu sammā so loke paribbajeyya”.</i></a></p>
<p><a data-ref="sc2, vns363, vnp360, ms18Sn_420"><i>“Yassa maṅgalā samūhatā,</i></a><br>
<span class="speaker"><a><i>(iti bhagavā):</i></a></span><br>
<a><i>Uppātā supinā ca lakkhaṇā ca;</i></a><br>
<a><i>So maṅgaladosavippahīno,</i></a><br>
<a><i>Sammā so loke paribbajeyya.</i></a></p>
<p><a data-ref="sc3, vns364, vnp361, ms18Sn_421"><i>Rāgaṃ vinayetha mānusesu,</i></a><br>
<a><i>Dibbesu kāmesu cāpi bhikkhu;</i></a><br>
<a><i>Atikkamma bhavaṃ samecca dhammaṃ,</i></a><br>
<a><i>Sammā so loke paribbajeyya.</i></a></p>
<p><a data-ref="sc4, vns365, vnp362, ms18Sn_422"><i>Vipiṭṭhikatvāna pesuṇāni,</i></a><br>
<a><i>Kodhaṃ kadarīyaṃ jaheyya bhikkhu;</i></a><br>
<a><i>Anurodhavirodhavippahīno,</i></a><br>
<a><i>Sammā so loke paribbajeyya.</i></a></p>
<p><a data-ref="sc5, vns366, vnp363, ms18Sn_423"><i>Hitvāna piyañca appiyañca,</i></a><br>
<a><i>Anupādāya anissito kuhiñci;</i></a><br>
<a><i>Saṃyojaniyehi vippamutto,</i></a><br>
<a><i>Sammā so loke paribbajeyya.</i></a></p>
<p><a data-ref="sc6, vns367, vnp364, ms18Sn_424"><i>Na so upadhīsu sārameti,</i></a><br>
<a><i>Ādānesu vineyya chandarāgaṃ;</i></a><br>
<a><i>So anissito anaññaneyyo,</i></a><br>
<a><i>Sammā so loke paribbajeyya.</i></a></p>
<p><a data-ref="sc7, vns368, vnp365, pts-vp-pli64, ms18Sn_425"><i>Vacasā manasā ca kammunā ca,</i></a><br>
<a><i>Aviruddho sammā viditvā dhammaṃ;</i></a><br>
<a><i>Nibbānapadābhipatthayāno,</i></a><br>
<a><i>Sammā so loke paribbajeyya.</i></a></p>
<p><a data-var="nunnameyya → na uṇṇameyya (bj, sya-all, pts-vp-pli1); nuṇṇameyya (bahūsu)" data-ref="sc8, vns369, vnp366, ms18Sn_426"><i>Yo vandati manti nunnameyya,</i></a><br>
<a><i>Akkuṭṭhopi na sandhiyetha bhikkhu;</i></a><br>
<a><i>Laddhā parabhojanaṃ na majje,</i></a><br>
<a><i>Sammā so loke paribbajeyya.</i></a></p>
<p><a data-ref="sc9, vns370, vnp367, ms18Sn_427"><i>Lobhañca bhavañca vippahāya,</i></a><br>
<a data-var="chedanabandhanā ca → chedanabandhanāto (bj, pts-vp-pli1); chedanabandhanato (sya-all)"><i>Virato chedanabandhanā ca bhikkhu;</i></a><br>
<a><i>So tiṇṇakathaṃkatho visallo,</i></a><br>
<a><i>Sammā so loke paribbajeyya.</i></a></p>
<p><a data-ref="sc10, vns371, vnp368, ms18Sn_428"><i>Sāruppaṃ attano viditvā,</i></a><br>
<a><i>No ca bhikkhu hiṃseyya kañci loke;</i></a><br>
<a><i>Yathātathiyaṃ viditvā dhammaṃ,</i></a><br>
<a><i>Sammā so loke paribbajeyya.</i></a></p>
<p><a data-ref="sc11, vns372, vnp369, ms18Sn_429"><i>Yassānusayā na santi keci,</i></a><br>
<a data-var="Mūlā ca → mūlā (bj, sya-all, pts-vp-pli1)"><i>Mūlā ca akusalā samūhatāse;</i></a><br>
<a data-var="nirāso → nirāsayo (bj, pts-vp-pli1); nirāsaso (sya-all) | anāsisāno → anāsayāno (bj); anāsasāno (sya-all, pts-vp-pli1)"><i>So nirāso anāsisāno,</i></a><br>
<a><i>Sammā so loke paribbajeyya.</i></a></p>
<p><a data-ref="sc12, vns373, vnp370, pts-vp-pli65, ms18Sn_430"><i>Āsavakhīṇo pahīnamāno,</i></a><br>
<a><i>Sabbaṃ rāgapathaṃ upātivatto;</i></a><br>
<a><i>Danto parinibbuto ṭhitatto,</i></a><br>
<a><i>Sammā so loke paribbajeyya.</i></a></p>
<p><a data-ref="sc13, vns374, vnp371, ms18Sn_431"><i>Saddho sutavā niyāmadassī,</i></a><br>
<a><i>Vaggagatesu na vaggasāri dhīro;</i></a><br>
<a><i>Lobhaṃ dosaṃ vineyya paṭighaṃ,</i></a><br>
<a><i>Sammā so loke paribbajeyya.</i></a></p>
<p><a data-ref="sc14, vns375, vnp372, ms18Sn_432"><i>Saṃsuddhajino vivaṭṭacchado,</i></a><br>
<a><i>Dhammesu vasī pāragū anejo;</i></a><br>
<a><i>Saṅkhāranirodhañāṇakusalo,</i></a><br>
<a><i>Sammā so loke paribbajeyya.</i></a></p>
<p><a data-ref="sc15, vns376, vnp373, ms18Sn_433"><i>Atītesu anāgatesu cāpi,</i></a><br>
<a><i>Kappātīto aticcasuddhipañño;</i></a><br>
<a><i>Sabbāyatanehi vippamutto,</i></a><br>
<a><i>Sammā so loke paribbajeyya.</i></a></p>
<p><a data-ref="sc16, vns377, vnp374, ms18Sn_434"><i>Aññāya padaṃ samecca dhammaṃ,</i></a><br>
<a><i>Vivaṭaṃ disvāna pahānamāsavānaṃ;</i></a><br>
<a data-var="parikkhayāno → parikkhayā (sya-all, pts-vp-pli1)"><i>Sabbupadhīnaṃ parikkhayāno,</i></a><br>
<a><i>Sammā so loke paribbajeyya”.</i></a></p>
<p><a data-ref="sc17, vns378, vnp375, pts-vp-pli66, ms18Sn_435"><i>“Addhā hi bhagavā tatheva etaṃ,</i></a><br>
<a><i>Yo so evaṃvihārī danto bhikkhu;</i></a><br>
<a data-var="Sabbasaṃyojanayogavītivatto → sabbasaṃyojaniye ca vītivatto (bj, sya-all, pts-vp-pli1)"><i>Sabbasaṃyojanayogavītivatto,</i></a><br>
<a><i>Sammā so loke paribbajeyyā”ti.</i></a></p>
</blockquote>
<p class="endsection"><a><i>Sammāparibbājanīyasuttaṃ terasamaṃ.</i></a></p>
</article>
</section>
</div>
</body>
</html>
