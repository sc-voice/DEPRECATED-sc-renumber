<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.14">
<article>
<div class="hgroup">
<p class="division"><a><i>Sutta Nipāta 2.14</i></a></p>
<h1><a><i>Dhammikasutta</i></a></h1>
</div>
<p><span class="evam"><a data-ref="sc1, ms18Sn_437"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho dhammiko upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho dhammiko upāsako bhagavantaṃ gāthāhi ajjhabhāsi:</i></a></p>
<blockquote class="gatha">
<p><a data-ref="sc2, vns379, vnp376, ms18Sn_438"><i>“Pucchāmi taṃ gotama bhūripañña,</i></a><br>
<a><i>Kathaṅkaro sāvako sādhu hoti;</i></a><br>
<a><i>Yo vā agārā anagārameti,</i></a><br>
<a><i>Agārino vā panupāsakāse.</i></a></p>
<p><a data-ref="sc3, vns380, vnp377, ms18Sn_439"><i>Tuvañhi lokassa sadevakassa,</i></a><br>
<a><i>Gatiṃ pajānāsi parāyaṇañca;</i></a><br>
<a><i>Na catthi tulyo nipuṇatthadassī,</i></a><br>
<a><i>Tuvañhi buddhaṃ pavaraṃ vadanti.</i></a></p>
<p><a data-ref="sc4, vns381, vnp378, ms18Sn_440"><i>Sabbaṃ tuvaṃ ñāṇamavecca dhammaṃ,</i></a><br>
<a><i>Pakāsesi satte anukampamāno;</i></a><br>
<a><i>Vivaṭṭacchadosi samantacakkhu,</i></a><br>
<a><i>Virocasi vimalo sabbaloke.</i></a></p>
<p><a data-ref="sc5, vns382, vnp379, pts-vp-pli67, ms18Sn_441"><i>Āgañchi te santike nāgarājā,</i></a><br>
<a><i>Erāvaṇo nāma jinoti sutvā;</i></a><br>
<a><i>Sopi tayā mantayitvājjhagamā,</i></a><br>
<a><i>Sādhūti sutvāna patītarūpo.</i></a></p>
<p><a data-ref="sc6, vns383, vnp380, ms18Sn_442"><i>Rājāpi taṃ vessavaṇo kuvero,</i></a><br>
<a><i>Upeti dhammaṃ paripucchamāno;</i></a><br>
<a><i>Tassāpi tvaṃ pucchito brūsi dhīra,</i></a><br>
<a><i>So cāpi sutvāna patītarūpo.</i></a></p>
<p><a data-ref="sc7, vns384, vnp381, ms18Sn_443"><i>Ye kecime titthiyā vādasīlā,</i></a><br>
<a><i>Ājīvakā vā yadi vā nigaṇṭhā;</i></a><br>
<a><i>Paññāya taṃ nātitaranti sabbe,</i></a><br>
<a><i>Ṭhito vajantaṃ viya sīghagāmiṃ.</i></a></p>
<p><a data-ref="sc8, vns385, vnp382, ms18Sn_444"><i>Ye kecime brāhmaṇā vādasīlā,</i></a><br>
<a><i>Vuddhā cāpi brāhmaṇā santi keci;</i></a><br>
<a><i>Sabbe tayi atthabaddhā bhavanti,</i></a><br>
<a><i>Ye cāpi aññe vādino maññamānā.</i></a></p>
<p><a data-ref="sc9, vns386, vnp383, ms18Sn_445"><i>Ayañhi dhammo nipuṇo sukho ca,</i></a><br>
<a><i>Yoyaṃ tayā bhagavā suppavutto;</i></a><br>
<a data-var="sabbepi → sabbe (bj, pts-vp-pli1); sabbe mayaṃ (sya-all)"><i>Tameva sabbepi sussūsamānā,</i></a><br>
<a><i>Taṃ no vada pucchito buddhaseṭṭha.</i></a></p>
<p><a data-ref="sc10, vns387, vnp384, ms18Sn_446"><i>Sabbepime bhikkhavo sannisinnā,</i></a><br>
<a><i>Upāsakā cāpi tatheva sotuṃ;</i></a><br>
<a><i>Suṇantu dhammaṃ vimalenānubuddhaṃ,</i></a><br>
<a><i>Subhāsitaṃ vāsavasseva devā”.</i></a></p>
<p><a data-ref="sc11, vns388, vnp385, pts-vp-pli68, ms18Sn_447"><i>“Suṇātha me bhikkhavo sāvayāmi vo,</i></a><br>
<a><i>Dhammaṃ dhutaṃ tañca carātha sabbe;</i></a><br>
<a><i>Iriyāpathaṃ pabbajitānulomikaṃ,</i></a><br>
<a><i>Sevetha naṃ atthadaso mutīmā.</i></a></p>
<p><a data-ref="sc12, vns389, vnp386, ms18Sn_448"><i>No ve vikāle vicareyya bhikkhu,</i></a><br>
<a><i>Gāme ca piṇḍāya careyya kāle;</i></a><br>
<a><i>Akālacāriñhi sajanti saṅgā,</i></a><br>
<a><i>Tasmā vikāle na caranti buddhā.</i></a></p>
<p><a data-ref="sc13, vns390, vnp387, ms18Sn_449"><i>Rūpā ca saddā ca rasā ca gandhā,</i></a><br>
<a><i>Phassā ca ye sammadayanti satte;</i></a><br>
<a><i>Etesu dhammesu vineyya chandaṃ,</i></a><br>
<a><i>Kālena so pavise pātarāsaṃ.</i></a></p>
<p><a data-ref="sc14, vns391, vnp388, ms18Sn_450"><i>Piṇḍañca bhikkhu samayena laddhā,</i></a><br>
<a><i>Eko paṭikkamma raho nisīde;</i></a><br>
<a><i>Ajjhattacintī na mano bahiddhā,</i></a><br>
<a><i>Nicchāraye saṅgahitattabhāvo.</i></a></p>
<p><a data-ref="sc15, vns392, vnp389, ms18Sn_451"><i>Sacepi so sallape sāvakena,</i></a><br>
<a><i>Aññena vā kenaci bhikkhunā vā;</i></a><br>
<a><i>Dhammaṃ paṇītaṃ tamudāhareyya,</i></a><br>
<a><i>Na pesuṇaṃ nopi parūpavādaṃ.</i></a></p>
<p><a data-ref="sc16, vns393, vnp390, ms18Sn_452"><i>Vādañhi eke paṭiseniyanti,</i></a><br>
<a><i>Na te pasaṃsāma parittapaññe;</i></a><br>
<a><i>Tato tato ne pasajanti saṅgā,</i></a><br>
<a><i>Cittañhi te tattha gamenti dūre.</i></a></p>
<p><a data-ref="sc17, vns394, vnp391, ms18Sn_453"><i>Piṇḍaṃ vihāraṃ sayanāsanañca,</i></a><br>
<a><i>Āpañca saṅghāṭirajūpavāhanaṃ;</i></a><br>
<a><i>Sutvāna dhammaṃ sugatena desitaṃ,</i></a><br>
<a><i>Saṅkhāya seve varapaññasāvako.</i></a></p>
<p><a data-ref="sc18, vns395, vnp392, pts-vp-pli69, ms18Sn_454"><i>Tasmā hi piṇḍe sayanāsane ca,</i></a><br>
<a><i>Āpe ca saṅghāṭirajūpavāhane;</i></a><br>
<a><i>Etesu dhammesu anūpalitto,</i></a><br>
<a><i>Bhikkhu yathā pokkhare vāribindu.</i></a></p>
<p><a data-ref="sc19, vns396, vnp393, ms18Sn_455"><i>Gahaṭṭhavattaṃ pana vo vadāmi,</i></a><br>
<a><i>Yathākaro sāvako sādhu hoti;</i></a><br>
<a data-var="Na hesa → na heso (si, pts-vp-pli1)"><i>Na hesa labbhā sapariggahena,</i></a><br>
<a><i>Phassetuṃ yo kevalo bhikkhudhammo.</i></a></p>
<p><a data-var="na hane → na hāne (bj)" data-ref="sc20, vns397, vnp394, ms18Sn_456"><i>Pāṇaṃ na hane na ca ghātayeyya,</i></a><br>
<a><i>Na cānujaññā hanataṃ paresaṃ;</i></a><br>
<a><i>Sabbesu bhūtesu nidhāya daṇḍaṃ,</i></a><br>
<a data-var="tasā santi → tasanti (si, pts-vp-pli1)"><i>Ye thāvarā ye ca tasā santi loke.</i></a></p>
<p><a data-ref="sc21, vns398, vnp395, ms18Sn_457"><i>Tato adinnaṃ parivajjayeyya,</i></a><br>
<a><i>Kiñci kvaci sāvako bujjhamāno;</i></a><br>
<a><i>Na hāraye harataṃ nānujaññā,</i></a><br>
<a><i>Sabbaṃ adinnaṃ parivajjayeyya.</i></a></p>
<p><a data-ref="sc22, vns399, vnp396, ms18Sn_458"><i>Abrahmacariyaṃ parivajjayeyya,</i></a><br>
<a><i>Aṅgārakāsuṃ jalitaṃva viññū;</i></a><br>
<a><i>Asambhuṇanto pana brahmacariyaṃ,</i></a><br>
<a><i>Parassa dāraṃ na atikkameyya.</i></a></p>
<p><a data-ref="sc23, vns400, vnp397, ms18Sn_459"><i>Sabhaggato vā parisaggato vā,</i></a><br>
<a data-var="veko → ceko (bj, sya-all)"><i>Ekassa veko na musā bhaṇeyya;</i></a><br>
<a><i>Na bhāṇaye bhaṇataṃ nānujaññā,</i></a><br>
<a><i>Sabbaṃ abhūtaṃ parivajjayeyya.</i></a></p>
<p><a data-ref="sc24, vns401, vnp398, ms18Sn_460"><i>Majjañca pānaṃ na samācareyya,</i></a><br>
<a><i>Dhammaṃ imaṃ rocaye yo gahaṭṭho;</i></a><br>
<a><i>Na pāyaye pivataṃ nānujaññā,</i></a><br>
<a><i>Ummādanantaṃ iti naṃ viditvā.</i></a></p>
<p><a data-ref="sc25, vns402, vnp399, pts-vp-pli70, ms18Sn_461"><i>Madā hi pāpāni karonti bālā,</i></a><br>
<a><i>Kārenti caññepi jane pamatte;</i></a><br>
<a><i>Etaṃ apuññāyatanaṃ vivajjaye,</i></a><br>
<a><i>Ummādanaṃ mohanaṃ bālakantaṃ.</i></a></p>
<p><a data-ref="sc26, vns403, vnp400, ms18Sn_462"><i>Pāṇaṃ na hane na cādinnamādiye,</i></a><br>
<a><i>Musā na bhāse na ca majjapo siyā;</i></a><br>
<a><i>Abrahmacariyā virameyya methunā,</i></a><br>
<a><i>Rattiṃ na bhuñjeyya vikālabhojanaṃ.</i></a></p>
<p><a data-ref="sc27, vns404, vnp401, ms18Sn_463"><i>Mālaṃ na dhāre na ca gandhamācare,</i></a><br>
<a><i>Mañce chamāyaṃ va sayetha santhate;</i></a><br>
<a><i>Etañhi aṭṭhaṅgikamāhuposathaṃ,</i></a><br>
<a><i>Buddhena dukkhantagunā pakāsitaṃ.</i></a></p>
<p><a data-ref="sc28, vns405, vnp402, ms18Sn_464"><i>Tato ca pakkhassupavassuposathaṃ,</i></a><br>
<a><i>Cātuddasiṃ pañcadasiñca aṭṭhamiṃ;</i></a><br>
<a><i>Pāṭihāriyapakkhañca pasannamānaso,</i></a><br>
<a><i>Aṭṭhaṅgupetaṃ susamattarūpaṃ.</i></a></p>
<p><a data-ref="sc29, vns406, vnp403, ms18Sn_465"><i>Tato ca pāto upavutthuposatho,</i></a><br>
<a><i>Annena pānena ca bhikkhusaṅghaṃ;</i></a><br>
<a><i>Pasannacitto anumodamāno,</i></a><br>
<a><i>Yathārahaṃ saṃvibhajetha viññū.</i></a></p>
<p><a data-ref="sc30, vns407, vnp404, ms18Sn_466"><i>Dhammena mātāpitaro bhareyya,</i></a><br>
<a><i>Payojaye dhammikaṃ so vaṇijjaṃ;</i></a><br>
<a><i>Etaṃ gihī vattayamappamatto,</i></a><br>
<a><i>Sayampabhe nāma upeti deve”ti.</i></a></p>
</blockquote>
<p class="endsection"><a><i>Dhammikasuttaṃ cuddasamaṃ.</i></a></p>
<p class="endsutta"><a><i>Cūḷavaggo dutiyo.</i></a></p>
<blockquote class="uddanagatha">
<p><a data-ref="sc31, pts-vp-pli71, ms18Sn_470"><i>Ratanāmagandho hiri ca,</i></a><br>
<a><i>maṅgalaṃ sūcilomena;</i></a><br>
<a data-var="Dhammacariyañca brāhmaṇo → kapilaṃca puna brāhmaṇadhammikaṃ (bj); kapilo brāhmaṇopi ca (sya-all, mr); dhammacariyā puna brāhmaṇadhammikaṃ (pts-vp-pli1)"><i>Dhammacariyañca brāhmaṇo,</i></a><br>
<a><i>nāvā kiṃsīlamuṭṭhānaṃ.</i></a></p>
<p><a data-ref="sc32, ms18Sn_471"><i>Rāhulo puna kappo ca,</i></a><br>
<a><i>paribbājaniyaṃ tathā;</i></a><br>
<a><i>Dhammikañca viduno āhu,</i></a><br>
<a><i>cūḷavagganti cuddasāti.</i></a></p>
</blockquote>
</article>
</section>
</div>
</body>
</html>
