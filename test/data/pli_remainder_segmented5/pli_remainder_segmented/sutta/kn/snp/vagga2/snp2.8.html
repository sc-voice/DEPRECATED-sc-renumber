<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.8">
<article>
<div class="hgroup">
<p class="division"><a><i>Sutta Nipāta 2.8</i></a></p>
<h1><a><i>Dhamma (nāvā) sutta</i></a></h1>
</div>
<blockquote class="gatha">
<p><a data-ref="sc1, vns319, vnp316, ms18Sn_369"><i>Yasmā hi dhammaṃ puriso vijaññā,</i></a><br>
<a><i>Indaṃva naṃ devatā pūjayeyya;</i></a><br>
<a><i>So pūjito tasmi pasannacitto,</i></a><br>
<a><i>Bahussuto pātukaroti dhammaṃ.</i></a></p>
<p><a data-ref="sc2, vns320, vnp317, ms18Sn_370"><i>Tadaṭṭhikatvāna nisamma dhīro,</i></a><br>
<a><i>Dhammānudhammaṃ paṭipajjamāno;</i></a><br>
<a><i>Viññū vibhāvī nipuṇo ca hoti,</i></a><br>
<a><i>Yo tādisaṃ bhajati appamatto.</i></a></p>
<p><a data-ref="sc3, vns321, vnp318, ms18Sn_371"><i>Khuddañca bālaṃ upasevamāno,</i></a><br>
<a><i>Anāgatatthañca usūyakañca;</i></a><br>
<a><i>Idheva dhammaṃ avibhāvayitvā,</i></a><br>
<a><i>Avitiṇṇakaṅkho maraṇaṃ upeti.</i></a></p>
<p><a data-ref="sc4, vns322, vnp319, ms18Sn_372"><i>Yathā naro āpagamotaritvā,</i></a><br>
<a><i>Mahodakaṃ salilaṃ sīghasotaṃ;</i></a><br>
<a><i>So vuyhamāno anusotagāmī,</i></a><br>
<a><i>Kiṃ so pare sakkhati tārayetuṃ.</i></a></p>
<p><a data-ref="sc5, vns323, vnp320, ms18Sn_373"><i>Tatheva dhammaṃ avibhāvayitvā,</i></a><br>
<a><i>Bahussutānaṃ anisāmayatthaṃ;</i></a><br>
<a><i>Sayaṃ ajānaṃ avitiṇṇakaṅkho,</i></a><br>
<a><i>Kiṃ so pare sakkhati nijjhapetuṃ.</i></a></p>
<p><a data-ref="sc6, vns324, vnp321, pts-vp-pli56, ms18Sn_374"><i>Yathāpi nāvaṃ daḷhamāruhitvā,</i></a><br>
<a data-var="Phiyena → piyena (bj, sya-all, pts-vp-pli1)"><i>Phiyena rittena samaṅgibhūto;</i></a><br>
<a><i>So tāraye tattha bahūpi aññe,</i></a><br>
<a data-var="mutīmā → matimā (sya-all, mr)"><i>Tatrūpayaññū kusalo mutīmā.</i></a></p>
<p><a data-ref="sc7, vns325, vnp322, ms18Sn_375"><i>Evampi yo vedagu bhāvitatto,</i></a><br>
<a><i>Bahussuto hoti avedhadhammo;</i></a><br>
<a><i>So kho pare nijjhapaye pajānaṃ,</i></a><br>
<a><i>Sotāvadhānūpanisūpapanne.</i></a></p>
<p><a data-ref="sc8, vns326, vnp323, ms18Sn_376"><i>Tasmā have sappurisaṃ bhajetha,</i></a><br>
<a><i>Medhāvinañceva bahussutañca;</i></a><br>
<a><i>Aññāya atthaṃ paṭipajjamāno,</i></a><br>
<a data-var="sa sukhaṃ → so sukhaṃ (bj, pts-vp-pli1)"><i>Viññātadhammo sa sukhaṃ labhethāti.</i></a></p>
</blockquote>
<p class="endsection"><a><i>Nāvāsuttaṃ aṭṭhamaṃ.</i></a></p>
</article>
</section>
</div>
</body>
</html>
