<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.6">
<article>
<div class="hgroup">
<p class="division"><a><i>Sutta Nipāta 2.6</i></a></p>
<h1><a data-var="Kapilasutta (dhammacariyasutta) → dhammacariyasuttaṃ (sya-all); dhammacariyasutta (pts-vp-pli1)"><i>Kapilasutta (dhammacariyasutta)</i></a></h1>
</div>
<blockquote class="gatha">
<p><a data-ref="sc1, vns277, vnp274, ms18Sn_323"><i>Dhammacariyaṃ brahmacariyaṃ,</i></a><br>
<a><i>Etadāhu vasuttamaṃ;</i></a><br>
<a><i>Pabbajitopi ce hoti,</i></a><br>
<a><i>Agārā anagāriyaṃ.</i></a></p>
<p><a data-ref="sc2, vns278, vnp275, ms18Sn_324"><i>So ce mukharajātiko,</i></a><br>
<a><i>vihesābhirato mago;</i></a><br>
<a><i>Jīvitaṃ tassa pāpiyo,</i></a><br>
<a><i>rajaṃ vaḍḍheti attano.</i></a></p>
<p><a data-ref="sc3, vns279, vnp276, ms18Sn_325"><i>Kalahābhirato bhikkhu,</i></a><br>
<a><i>Mohadhammena āvuto;</i></a><br>
<a><i>Akkhātampi na jānāti,</i></a><br>
<a><i>Dhammaṃ buddhena desitaṃ.</i></a></p>
<p><a data-ref="sc4, vns280, vnp277, ms18Sn_326"><i>Vihesaṃ bhāvitattānaṃ,</i></a><br>
<a><i>avijjāya purakkhato;</i></a><br>
<a><i>Saṅkilesaṃ na jānāti,</i></a><br>
<a><i>maggaṃ nirayagāminaṃ.</i></a></p>
<p><a data-ref="sc5, vns281, vnp278, ms18Sn_327"><i>Vinipātaṃ samāpanno,</i></a><br>
<a><i>gabbhā gabbhaṃ tamā tamaṃ;</i></a><br>
<a><i>Sa ve tādisako bhikkhu,</i></a><br>
<a><i>pecca dukkhaṃ nigacchati.</i></a></p>
<p><a data-ref="sc6, vns282, vnp279, ms18Sn_328"><i>Gūthakūpo yathā assa,</i></a><br>
<a><i>sampuṇṇo gaṇavassiko;</i></a><br>
<a><i>Yo ca evarūpo assa,</i></a><br>
<a><i>dubbisodho hi sāṅgaṇo.</i></a></p>
<p><a data-ref="sc7, vns283, vnp280, ms18Sn_329"><i>Yaṃ evarūpaṃ jānātha,</i></a><br>
<a><i>bhikkhavo gehanissitaṃ;</i></a><br>
<a><i>Pāpicchaṃ pāpasaṅkappaṃ,</i></a><br>
<a><i>pāpaācāragocaraṃ.</i></a></p>
<p><a data-ref="sc8, vns284, vnp281, pts-vp-pli50, ms18Sn_330"><i>Sabbe samaggā hutvāna,</i></a><br>
<a data-var="abhinibbajjiyātha → abhinibbijjayātha (bj, pts-vp-pli1); abhinibbijjiyātha (sya-all)"><i>abhinibbajjiyātha naṃ;</i></a><br>
<a data-var="Kāraṇḍavaṃ → kāraṇḍaṃ va (sya-all, mr)"><i>Kāraṇḍavaṃ niddhamatha,</i></a><br>
<a data-var="apakassatha → cāpakassatha (bj); avakassatha (sya-all, mr)"><i>kasambuṃ apakassatha.</i></a></p>
<p><a data-var="palāpe → palāse (sya-all, mr)" data-ref="sc9, vns285, vnp282, ms18Sn_331"><i>Tato palāpe vāhetha,</i></a><br>
<a><i>Assamaṇe samaṇamānine;</i></a><br>
<a><i>Niddhamitvāna pāpicche,</i></a><br>
<a><i>Pāpaācāragocare.</i></a></p>
<p><a data-ref="sc10, vns286, vnp283, ms18Sn_332"><i>Suddhā suddhehi saṃvāsaṃ,</i></a><br>
<a><i>Kappayavho patissatā;</i></a><br>
<a><i>Tato samaggā nipakā,</i></a><br>
<a><i>Dukkhassantaṃ karissathāti.</i></a></p>
</blockquote>
<p class="endsection"><a><i>Dhammacariyasuttaṃ chaṭṭhaṃ.</i></a></p>
</article>
</section>
</div>
</body>
</html>
