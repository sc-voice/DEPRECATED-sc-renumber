<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.2">
<article>
<div class="hgroup">
<p class="division"><a><i>Sutta Nipāta 2.2</i></a></p>
<h1><a><i>Āmagandhasutta</i></a></h1>
</div>
<blockquote class="gatha">
<p><a data-ref="sc1, vns242, vnp239, ms18Sn_279"><i>“Sāmākaciṅgūlakacīnakāni ca,</i></a><br>
<a><i>Pattapphalaṃ mūlaphalaṃ gavipphalaṃ;</i></a><br>
<a data-var="satamasnamānā → satamasamānā (si); satamassamānā (sya-all, km); satam añhamānā (pts-vp-pli1)"><i>Dhammena laddhaṃ satamasnamānā,</i></a><br>
<a><i>Na kāmakāmā alikaṃ bhaṇanti.</i></a></p>
<p><a data-ref="sc2, vns243, vnp240, pts-vp-pli43, ms18Sn_280"><i>Yadasnamāno sukataṃ suniṭṭhitaṃ,</i></a><br>
<a><i>Parehi dinnaṃ payataṃ paṇītaṃ;</i></a><br>
<a><i>Sālīnamannaṃ paribhuñjamāno,</i></a><br>
<a><i>So bhuñjasī kassapa āmagandhaṃ.</i></a></p>
<p><a data-ref="sc3, vns244, vnp241, ms18Sn_281"><i>Na āmagandho mama kappatīti,</i></a><br>
<a><i>Icceva tvaṃ bhāsasi brahmabandhu;</i></a><br>
<a><i>Sālīnamannaṃ paribhuñjamāno,</i></a><br>
<a><i>Sakuntamaṃsehi susaṅkhatehi;</i></a><br>
<a><i>Pucchāmi taṃ kassapa etamatthaṃ,</i></a><br>
<a><i>Kathaṃpakāro tava āmagandho”.</i></a></p>
<p><a data-ref="sc4, vns245, vnp242, ms18Sn_282"><i>“Pāṇātipāto vadhachedabandhanaṃ,</i></a><br>
<a><i>Theyyaṃ musāvādo nikativañcanāni ca;</i></a><br>
<a data-var="Ajjhenakuttaṃ → ajjhenakujjhaṃ (bj); ajjhenakujjaṃ (si, pts-vp-pli1)"><i>Ajjhenakuttaṃ paradārasevanā,</i></a><br>
<a><i>Esāmagandho na hi maṃsabhojanaṃ.</i></a></p>
<p><a data-ref="sc5, vns246, vnp243, ms18Sn_283"><i>Ye idha kāmesu asaññatā janā,</i></a><br>
<a data-var="asucibhāvamassitā → asucīkamissitā (bj, km, pts-vp-pli1); asucīkamissatā (sya-all)"><i>Rasesu giddhā asucibhāvamassitā;</i></a><br>
<a><i>Natthikadiṭṭhī visamā durannayā,</i></a><br>
<a><i>Esāmagandho na hi maṃsabhojanaṃ.</i></a></p>
<p><a data-var="piṭṭhimaṃsikā → … dāruṇa … (sya-all); ye lūkharasā dāruṇā parapiṭṭhimaṃsikā (mr)" data-ref="sc6, vns247, vnp244, ms18Sn_284"><i>Ye lūkhasā dāruṇā piṭṭhimaṃsikā,</i></a><br>
<a><i>Mittadduno nikkaruṇātimānino;</i></a><br>
<a><i>Adānasīlā na ca denti kassaci,</i></a><br>
<a><i>Esāmagandho na hi maṃsabhojanaṃ.</i></a></p>
<p><a data-var="paccupaṭṭhāpanā → paccuṭṭhāpanā ca (bj, sya-all, pts-vp-pli1)" data-ref="sc7, vns248, vnp245, pts-vp-pli44, ms18Sn_285"><i>Kodho mado thambho paccupaṭṭhāpanā,</i></a><br>
<a><i>Māyā usūyā bhassasamussayo ca;</i></a><br>
<a><i>Mānātimāno ca asabbhi santhavo,</i></a><br>
<a><i>Esāmagandho na hi maṃsabhojanaṃ.</i></a></p>
<p><a data-ref="sc8, vns249, vnp246, ms18Sn_286"><i>Ye pāpasīlā iṇaghātasūcakā,</i></a><br>
<a data-var="pāṭirūpikā → pātirūpikā (si)"><i>Vohārakūṭā idha pāṭirūpikā;</i></a><br>
<a><i>Narādhamā yedha karonti kibbisaṃ,</i></a><br>
<a><i>Esāmagandho na hi maṃsabhojanaṃ.</i></a></p>
<p><a data-ref="sc9, vns250, vnp247, ms18Sn_287"><i>Ye idha pāṇesu asaññatā janā,</i></a><br>
<a><i>Paresamādāya vihesamuyyutā;</i></a><br>
<a><i>Dussīlaluddā pharusā anādarā,</i></a><br>
<a><i>Esāmagandho na hi maṃsabhojanaṃ.</i></a></p>
<p><a data-ref="sc10, vns251, vnp248, ms18Sn_288"><i>Etesu giddhā viruddhātipātino,</i></a><br>
<a><i>Niccuyyutā pecca tamaṃ vajanti ye;</i></a><br>
<a><i>Patanti sattā nirayaṃ avaṃsirā,</i></a><br>
<a><i>Esāmagandho na hi maṃsabhojanaṃ.</i></a></p>
<p><a data-var="Na macchamaṃsānamanāsakattaṃ → na macchamaṃsaṃ na anāsakattaṃ (bj); na macchamaṃsaṃ nānāsakattaṃ (sya-all, pts-vp-pli1, mr)" data-ref="sc11, vns252, vnp249, ms18Sn_289"><i>Na macchamaṃsānamanāsakattaṃ,</i></a><br>
<a><i>Na naggiyaṃ na muṇḍiyaṃ jaṭājallaṃ;</i></a><br>
<a><i>Kharājināni nāggihuttassupasevanā,</i></a><br>
<a><i>Ye vāpi loke amarā bahū tapā;</i></a><br>
<a><i>Mantāhutī yaññamutūpasevanā,</i></a><br>
<a><i>Sodhenti maccaṃ avitiṇṇakaṅkhaṃ.</i></a></p>
<p><a data-var="Sotesu → yo tesu (sya-all, mr)" data-ref="sc12, vns253, vnp250, pts-vp-pli45, ms18Sn_290"><i>Sotesu gutto viditindriyo care,</i></a><br>
<a><i>Dhamme ṭhito ajjavamaddave rato;</i></a><br>
<a><i>Saṅgātigo sabbadukkhappahīno,</i></a><br>
<a data-var="Na lippati → na limpati (sya-all, km, mr)"><i>Na lippati diṭṭhasutesu dhīro”.</i></a></p>
<p><a data-ref="sc13, vns254, vnp251, ms18Sn_291"><i>Iccetamatthaṃ bhagavā punappunaṃ,</i></a><br>
<a data-var="naṃ → taṃ (si, pts-vp-pli1)"><i>Akkhāsi naṃ vedayi mantapāragū;</i></a><br>
<a><i>Citrāhi gāthāhi munī pakāsayi,</i></a><br>
<a><i>Nirāmagandho asito durannayo.</i></a></p>
<p><a data-ref="sc14, vns255, vnp252, ms18Sn_292"><i>Sutvāna buddhassa subhāsitaṃ padaṃ,</i></a><br>
<a><i>Nirāmagandhaṃ sabbadukkhappanūdanaṃ;</i></a><br>
<a><i>Nīcamano vandi tathāgatassa,</i></a><br>
<a><i>Tattheva pabbajjamarocayitthāti.</i></a></p>
</blockquote>
<p class="endsection"><a><i>Āmagandhasuttaṃ dutiyaṃ.</i></a></p>
</article>
</section>
</div>
</body>
</html>
