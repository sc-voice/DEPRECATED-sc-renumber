<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.1">
<article>
<div class="hgroup">
<p class="division"><a><i>Sutta Nipāta 2.1</i></a></p>
<h1><a><i>Ratanasutta</i></a></h1>
</div>
<blockquote class="gatha">
<p><a data-ref="sc1, vns224, vnp222, pts-vp-pli39, ms18Sn_260"><i>Yānīdha bhūtāni samāgatāni,</i></a><br>
<a data-var="Bhummāni → bhūmāni (mr)"><i>Bhummāni vā yāni va antalikkhe;</i></a><br>
<a><i>Sabbeva bhūtā sumanā bhavantu,</i></a><br>
<a><i>Athopi sakkacca suṇantu bhāsitaṃ.</i></a></p>
<p><a data-ref="sc2, vns225, vnp223, ms18Sn_261"><i>Tasmā hi bhūtā nisāmetha sabbe,</i></a><br>
<a><i>Mettaṃ karotha mānusiyā pajāya;</i></a><br>
<a><i>Divā ca ratto ca haranti ye baliṃ,</i></a><br>
<a><i>Tasmā hi ne rakkhatha appamattā.</i></a></p>
<p><a data-ref="sc3, vns226, vnp224, ms18Sn_262"><i>Yaṃ kiñci vittaṃ idha vā huraṃ vā,</i></a><br>
<a><i>Saggesu vā yaṃ ratanaṃ paṇītaṃ;</i></a><br>
<a><i>Na no samaṃ atthi tathāgatena,</i></a><br>
<a><i>Idampi buddhe ratanaṃ paṇītaṃ;</i></a><br>
<a><i>Etena saccena suvatthi hotu.</i></a></p>
<p><a data-ref="sc4, vns227, vnp225, ms18Sn_263"><i>Khayaṃ virāgaṃ amataṃ paṇītaṃ,</i></a><br>
<a><i>Yadajjhagā sakyamunī samāhito;</i></a><br>
<a><i>Na tena dhammena samatthi kiñci,</i></a><br>
<a><i>Idampi dhamme ratanaṃ paṇītaṃ;</i></a><br>
<a><i>Etena saccena suvatthi hotu.</i></a></p>
<p><a data-ref="sc5, vns228, vnp226, pts-vp-pli40, ms18Sn_264"><i>Yaṃ buddhaseṭṭho parivaṇṇayī suciṃ,</i></a><br>
<a><i>Samādhimānantarikaññamāhu;</i></a><br>
<a><i>Samādhinā tena samo na vijjati,</i></a><br>
<a><i>Idampi dhamme ratanaṃ paṇītaṃ;</i></a><br>
<a><i>Etena saccena suvatthi hotu.</i></a></p>
<p><a data-ref="sc6, vns229, vnp227, ms18Sn_265"><i>Ye puggalā aṭṭha sataṃ pasatthā,</i></a><br>
<a><i>Cattāri etāni yugāni honti;</i></a><br>
<a><i>Te dakkhiṇeyyā sugatassa sāvakā,</i></a><br>
<a><i>Etesu dinnāni mahapphalāni;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="sc7, vns230, vnp228, ms18Sn_266"><i>Ye suppayuttā manasā daḷhena,</i></a><br>
<a><i>Nikkāmino gotamasāsanamhi;</i></a><br>
<a><i>Te pattipattā amataṃ vigayha,</i></a><br>
<a data-var="nibbutiṃ → nibbuti (mr)"><i>Laddhā mudhā nibbutiṃ bhuñjamānā;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-var="pathavissito → paṭhaviṃ sito (bj, sya-all, km, pts-vp-pli1); paṭhavissito (si)" data-ref="sc8, vns231, vnp229, ms18Sn_267"><i>Yathindakhīlo pathavissito siyā,</i></a><br>
<a><i>Catubbhi vātehi asampakampiyo;</i></a><br>
<a><i>Tathūpamaṃ sappurisaṃ vadāmi,</i></a><br>
<a><i>Yo ariyasaccāni avecca passati;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="sc9, vns232, vnp230, ms18Sn_268"><i>Ye ariyasaccāni vibhāvayanti,</i></a><br>
<a><i>Gambhīrapaññena sudesitāni;</i></a><br>
<a><i>Kiñcāpi te honti bhusaṃ pamattā,</i></a><br>
<a><i>Na te bhavaṃ aṭṭhamamādiyanti;</i></a><br>
<a><i>Idampi saṅghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-var="Sahāvassa dassanasampadāya → sahāvasaddassanasampadāya (mr)" data-ref="sc10, vns233, vnp231, pts-vp-pli41, ms18Sn_269"><i>Sahāvassa dassanasampadāya,</i></a><br>
<a><i>Tayassu dhammā jahitā bhavanti;</i></a><br>
<a><i>Sakkāyadiṭṭhī vicikicchitañca,</i></a><br>
<a><i>Sīlabbataṃ vāpi yadatthi kiñci.</i></a></p>
<p><a data-ref="sc11, vns234, ms18Sn_270"><i>Catūhapāyehi ca vippamutto,</i></a><br>
<a data-var="Chaccābhiṭhānāni → cha cābhiṭhānāni (bj, sya-all, pts-vp-pli1) | abhabba kātuṃ → abhabbo kātuṃ (bj, sya-all)"><i>Chaccābhiṭhānāni abhabba kātuṃ;</i></a><br>
<a><i>Idampi saṃghe ratanaṃ paṇītaṃ,</i></a><br>
<a data-var="hotu → idaṃ gāthā bj potthake"><i>Etena saccena suvatthi hotu.</i></a></p>
<p><a data-var="kamma → kammaṃ (bj, sya-all, km, pts-vp-pli1)" data-ref="sc12, vns235, vnp232, ms18Sn_271"><i>Kiñcāpi so kamma karoti pāpakaṃ,</i></a><br>
<a><i>Kāyena vācā uda cetasā vā;</i></a><br>
<a data-var="Abhabba → abhabbo (bahūsu) | paṭicchadāya → paṭicchādāya (bj)"><i>Abhabba so tassa paṭicchadāya,</i></a><br>
<a><i>Abhabbatā diṭṭhapadassa vuttā;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-var="yatha → yathā (bj, sya-all, pts-vp-pli1)" data-ref="sc13, vns236, vnp233, ms18Sn_272"><i>Vanappagumbe yatha phussitagge,</i></a><br>
<a data-var="paṭhamasmiṃ → paṭhamasmi (?)"><i>Gimhānamāse paṭhamasmiṃ gimhe;</i></a><br>
<a><i>Tathūpamaṃ dhammavaraṃ adesayi,</i></a><br>
<a><i>Nibbānagāmiṃ paramaṃ hitāya;</i></a><br>
<a><i>Idampi buddhe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="sc14, vns237, vnp234, ms18Sn_273"><i>Varo varaññū varado varāharo,</i></a><br>
<a><i>Anuttaro dhammavaraṃ adesayi;</i></a><br>
<a><i>Idampi buddhe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="sc15, vns238, vnp235, pts-vp-pli42, ms18Sn_274"><i>Khīṇaṃ purāṇaṃ nava natthi sambhavaṃ,</i></a><br>
<a><i>Virattacittāyatike bhavasmiṃ;</i></a><br>
<a><i>Te khīṇabījā avirūḷhichandā,</i></a><br>
<a data-var="yathāyaṃ → yathāyam (bj, sya-all); yathayaṃ (mr)"><i>Nibbanti dhīrā yathāyaṃ padīpo;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="sc16, vns239, vnp236, ms18Sn_275"><i>Yānīdha bhūtāni samāgatāni,</i></a><br>
<a><i>Bhummāni vā yāni va antalikkhe;</i></a><br>
<a><i>Tathāgataṃ devamanussapūjitaṃ,</i></a><br>
<a><i>Buddhaṃ namassāma suvatthi hotu.</i></a></p>
<p><a data-ref="sc17, vns240, vnp237, ms18Sn_276"><i>Yānīdha bhūtāni samāgatāni,</i></a><br>
<a><i>Bhummāni vā yāni va antalikkhe;</i></a><br>
<a><i>Tathāgataṃ devamanussapūjitaṃ,</i></a><br>
<a><i>Dhammaṃ namassāma suvatthi hotu.</i></a></p>
<p><a data-ref="sc18, vns241, vnp238, ms18Sn_277"><i>Yānīdha bhūtāni samāgatāni,</i></a><br>
<a><i>Bhummāni vā yāni va antalikkhe;</i></a><br>
<a><i>Tathāgataṃ devamanussapūjitaṃ,</i></a><br>
<a><i>Saṅghaṃ namassāma suvatthi hotūti.</i></a></p>
</blockquote>
<p class="endsection"><a><i>Ratanasuttaṃ paṭhamaṃ.</i></a></p>
</article>
</section>
</div>
</body>
</html>
