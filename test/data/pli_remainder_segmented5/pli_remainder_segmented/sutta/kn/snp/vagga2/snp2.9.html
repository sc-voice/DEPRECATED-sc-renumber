<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.9">
<article>
<div class="hgroup">
<p class="division"><a><i>Sutta Nipāta 2.9</i></a></p>
<h1><a><i>Kiṃsīlasutta</i></a></h1>
</div>
<blockquote class="gatha">
<p><a data-ref="sc1, vns327, vnp324, ms18Sn_378"><i>“Kiṃsīlo kiṃsamācāro,</i></a><br>
<a><i>kāni kammāni brūhayaṃ;</i></a><br>
<a><i>Naro sammā niviṭṭhassa,</i></a><br>
<a><i>uttamatthañca pāpuṇe”.</i></a></p>
<p><a data-ref="sc2, vns328, vnp325, ms18Sn_379"><i>“Vuḍḍhāpacāyī anusūyako siyā,</i></a><br>
<a data-var="Kālaññū → kālaññu (si, sya-all, pts-vp-pli1) | garūnaṃ → garunaṃ (bj, sya-all, pts-vp-pli1)"><i>Kālaññū cassa garūnaṃ dassanāya;</i></a><br>
<a><i>Dhammiṃ kathaṃ erayitaṃ khaṇaññū,</i></a><br>
<a><i>Suṇeyya sakkacca subhāsitāni.</i></a></p>
<p><a data-ref="sc3, vns329, vnp326, pts-vp-pli57, ms18Sn_380"><i>Kālena gacche garūnaṃ sakāsaṃ,</i></a><br>
<a data-var="niraṃkatvā → nirākatvā (?)"><i>Thambhaṃ niraṃkatvā nivātavutti;</i></a><br>
<a><i>Atthaṃ dhammaṃ saṃyamaṃ brahmacariyaṃ,</i></a><br>
<a><i>Anussare ceva samācare ca.</i></a></p>
<p><a data-ref="sc4, vns330, vnp327, ms18Sn_381"><i>Dhammārāmo dhammarato,</i></a><br>
<a><i>Dhamme ṭhito dhammavinicchayaññū;</i></a><br>
<a><i>Nevācare dhammasandosavādaṃ,</i></a><br>
<a><i>Tacchehi nīyetha subhāsitehi.</i></a></p>
<p><a data-ref="sc5, vns331, vnp328, ms18Sn_382"><i>Hassaṃ jappaṃ paridevaṃ padosaṃ,</i></a><br>
<a><i>Māyākataṃ kuhanaṃ giddhi mānaṃ;</i></a><br>
<a data-var="Sārambhaṃ kakkasaṃ kasāvañca mucchaṃ → sārambhakakkassakasāvamucchaṃ (bj, sya-all, pts-vp-pli1)"><i>Sārambhaṃ kakkasaṃ kasāvañca mucchaṃ,</i></a><br>
<a><i>Hitvā care vītamado ṭhitatto.</i></a></p>
<p><a data-ref="sc6, vns332, vnp329, ms18Sn_383"><i>Viññātasārāni subhāsitāni,</i></a><br>
<a><i>Sutañca viññātasamādhisāraṃ;</i></a><br>
<a><i>Na tassa paññā ca sutañca vaḍḍhati,</i></a><br>
<a><i>Yo sāhaso hoti naro pamatto.</i></a></p>
<p><a data-ref="sc7, vns333, vnp330, ms18Sn_384"><i>Dhamme ca ye ariyapavedite ratā,</i></a><br>
<a><i>Anuttarā te vacasā manasā kammunā ca;</i></a><br>
<a><i>Te santisoraccasamādhisaṇṭhitā,</i></a><br>
<a><i>Sutassa paññāya ca sāramajjhagū”ti.</i></a></p>
</blockquote>
<p class="endsection"><a><i>Kiṃsīlasuttaṃ navamaṃ.</i></a></p>
</article>
</section>
</div>
</body>
</html>
