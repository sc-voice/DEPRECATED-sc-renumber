<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp2.12">
<article>
<div class="hgroup">
<p class="division"><a><i>Sutta Nipāta 2.12</i></a></p>
<h1><a data-var="Nigrodhakappa (vaṅgīsa) sutta → nigrodhakappasuttaṃ (bj); vaṅgīsasuttaṃ (sya-all); vaṅgīsasutta (pts-vp-pli1)"><i>Nigrodhakappa (vaṅgīsa) sutta</i></a></h1>
</div>
<p><span class="evam"><a data-ref="sc1, pts-vp-pli60, ms18Sn_401"><i>Evaṃ me sutaṃ—</i></a></span> <a><i> ekaṃ samayaṃ bhagavā āḷaviyaṃ viharati aggāḷave cetiye.</i></a> <a><i>Tena kho panasamayena āyasmato vaṅgīsassa upajjhāyo nigrodhakappo nāma thero aggāḷave cetiyeaciraparinibbuto hoti.</i></a> <a><i>Atha kho āyasmato vaṅgīsassa rahogatassa paṭisallīnassaevaṃ cetaso parivitakko udapādi—</i></a> <a><i>parinibbuto nu kho me upajjhāyo udāhu noparinibbutoti?</i></a> <a><i>Atha kho āyasmā vaṅgīso sāyanhasamayaṃ paṭisallānā vuṭṭhito yenabhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā vaṅgīso bhagavantaṃ etadavoca—</i></a> <a><i>idha mayhaṃ,bhante, rahogatassa paṭisallīnassa evaṃ cetaso parivitakko udapādi—</i></a> <a><i>parinibbuto nu kho me upajjhāyo, udāhu no parinibbutoti.</i></a> <a><i>Atha kho āyasmāvaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvābhagavantaṃ gāthāya ajjhabhāsi:</i></a></p>
<blockquote class="gatha">
<p><a data-var="Pucchāmi → pucchāma (bj, sya-all, pts-vp-pli1, csp1ed)" data-ref="sc2, vns346, vnp343, ms18Sn_402"><i>“Pucchāmi satthāramanomapaññaṃ,</i></a><br>
<a><i>Diṭṭheva dhamme yo vicikicchānaṃ chettā;</i></a><br>
<a><i>Aggāḷave kālamakāsi bhikkhu,</i></a><br>
<a><i>Ñāto yasassī abhinibbutatto.</i></a></p>
<p><a data-ref="sc3, vns347, vnp344, ms18Sn_403"><i>Nigrodhakappo iti tassa nāmaṃ,</i></a><br>
<a><i>Tayā kataṃ bhagavā brāhmaṇassa;</i></a><br>
<a data-var="mutyapekkho → mutyapekho (^thag21.1#56 [Vaṅgīsattheragāthā])"><i>So taṃ namassaṃ acari mutyapekkho,</i></a><br>
<a><i>Āraddhaviriyo daḷhadhammadassī.</i></a></p>
<p><a data-var="sakya → sakka (bj, sya-all, pts-vp-pli1)" data-ref="sc4, vns348, vnp345, ms18Sn_404"><i>Taṃ sāvakaṃ sakya mayampi sabbe,</i></a><br>
<a><i>Aññātumicchāma samantacakkhu;</i></a><br>
<a><i>Samavaṭṭhitā no savanāya sotā,</i></a><br>
<a><i>Tuvaṃ no satthā tvamanuttarosi.</i></a></p>
<p><a data-ref="sc5, vns349, vnp346, ms18Sn_405"><i>Chindeva no vicikicchaṃ brūhi metaṃ,</i></a><br>
<a><i>Parinibbutaṃ vedaya bhūripañña;</i></a><br>
<a data-var="Majjheva → majjhe ca (sya-all, mr)"><i>Majjheva no bhāsa samantacakkhu,</i></a><br>
<a><i>Sakkova devāna sahassanetto.</i></a></p>
<p><a data-ref="sc6, vns350, vnp347, pts-vp-pli61, ms18Sn_406"><i>Ye keci ganthā idha mohamaggā,</i></a><br>
<a><i>Aññāṇapakkhā vicikicchaṭhānā;</i></a><br>
<a><i>Tathāgataṃ patvā na te bhavanti,</i></a><br>
<a><i>Cakkhuñhi etaṃ paramaṃ narānaṃ.</i></a></p>
<p><a data-ref="sc7, vns351, vnp348, ms18Sn_407"><i>No ce hi jātu puriso kilese,</i></a><br>
<a><i>Vāto yathā abbhaghanaṃ vihāne;</i></a><br>
<a><i>Tamovassa nivuto sabbaloko,</i></a><br>
<a data-var="jotimantopi narā tapeyyuṃ → jotimantopi na pabhāseyyuṃ (^thag21.1#60 [Vaṅgīsattheragāthā])"><i>Na jotimantopi narā tapeyyuṃ.</i></a></p>
<p><a data-ref="sc8, vns352, vnp349, ms18Sn_408"><i>Dhīrā ca pajjotakarā bhavanti,</i></a><br>
<a data-var="vīra → dhīra (bj, sya-all, pts-vp-pli1)"><i>Taṃ taṃ ahaṃ vīra tatheva maññe;</i></a><br>
<a data-var="jānamupāgamumhā → jānamupāgamamha (bj, sya-all, pts-vp-pli1)"><i>Vipassinaṃ jānamupāgamumhā,</i></a><br>
<a><i>Parisāsu no āvikarohi kappaṃ.</i></a></p>
<p><a data-ref="sc9, vns353, vnp350, ms18Sn_409"><i>Khippaṃ giraṃ eraya vaggu vagguṃ,</i></a><br>
<a data-var="saṇikaṃ → sanikaṃ (bj); saṇiṃ (sya-all, pts-vp-pli1)"><i>Haṃsova paggayha saṇikaṃ nikūja;</i></a><br>
<a><i>Bindussarena suvikappitena,</i></a><br>
<a><i>Sabbeva te ujjugatā suṇoma.</i></a></p>
<p><a data-ref="sc10, vns354, vnp351, ms18Sn_410"><i>Pahīnajātimaraṇaṃ asesaṃ,</i></a><br>
<a><i>Niggayha dhonaṃ vadessāmi dhammaṃ;</i></a><br>
<a><i>Na kāmakāro hi puthujjanānaṃ,</i></a><br>
<a data-var="Saṅkheyyakāro ca → saṅkhayyakārova (bj, mr)"><i>Saṅkheyyakāro ca tathāgatānaṃ.</i></a></p>
<p><a data-ref="sc11, vns355, vnp352, ms18Sn_411"><i>Sampannaveyyākaraṇaṃ tavedaṃ,</i></a><br>
<a data-var="Samujjupaññassa → samujjapaññassa (sya-all, mr)"><i>Samujjupaññassa samuggahītaṃ;</i></a><br>
<a><i>Ayamañjalī pacchimo suppaṇāmito,</i></a><br>
<a><i>Mā mohayī jānamanomapañña.</i></a></p>
<p><a data-var="Parovaraṃ → varāvaraṃ (katthaci)" data-ref="sc12, vns356, vnp353, pts-vp-pli62, ms18Sn_412"><i>Parovaraṃ ariyadhammaṃ viditvā,</i></a><br>
<a><i>Mā mohayī jānamanomavīra;</i></a><br>
<a><i>Vāriṃ yathā ghammani ghammatatto,</i></a><br>
<a data-var="sutaṃ pavassa → sutassa vassa (sya-all, pts-vp-pli1)"><i>Vācābhikaṅkhāmi sutaṃ pavassa.</i></a></p>
<p><a data-var="Yadatthikaṃ → yadatthiyaṃ (pts-vp-pli1); yadatthitaṃ (mr)" data-ref="sc13, vns357, vnp354, ms18Sn_413"><i>Yadatthikaṃ brahmacariyaṃ acarī,</i></a><br>
<a><i>Kappāyano kaccissa taṃ amoghaṃ;</i></a><br>
<a><i>Nibbāyi so ādu saupādiseso,</i></a><br>
<a><i>Yathā vimutto ahu taṃ suṇoma”.</i></a></p>
<p><a data-var="Acchecchi → achejji (mr)" data-ref="sc14, vns358, vnp355, ms18Sn_414"><i>“Acchecchi taṇhaṃ idha nāmarūpe,</i></a><br>
<span class="speaker"><a><i>(iti bhagavā):</i></a></span><br>
<a data-var="Kaṇhassa → taṇhāya (mr)"><i>Kaṇhassa sotaṃ dīgharattānusayitaṃ;</i></a><br>
<a><i>Atāri jātiṃ maraṇaṃ asesaṃ”,</i></a><br>
<a><i>Iccabravī bhagavā pañcaseṭṭho.</i></a></p>
<p><a data-ref="sc15, vns359, vnp356, ms18Sn_415"><i>“Esa sutvā pasīdāmi,</i></a><br>
<a><i>Vaco te isisattama;</i></a><br>
<a><i>Amoghaṃ kira me puṭṭhaṃ,</i></a><br>
<a><i>Na maṃ vañcesi brāhmaṇo.</i></a></p>
<p><a data-ref="sc16, vns360, vnp357, ms18Sn_416"><i>Yathāvādī tathākārī,</i></a><br>
<a><i>Ahu buddhassa sāvako;</i></a><br>
<a><i>Acchidā maccuno jālaṃ,</i></a><br>
<a><i>Tataṃ māyāvino daḷhaṃ.</i></a></p>
<p><a data-ref="sc17, vns361, vnp358, ms18Sn_417"><i>Addasā bhagavā ādiṃ,</i></a><br>
<a><i>Upādānassa kappiyo;</i></a><br>
<a><i>Accagā vata kappāyano,</i></a><br>
<a><i>Maccudheyyaṃ suduttaran”ti.</i></a></p>
</blockquote>
<p class="endsection"><a><i>Nigrodhakappasuttaṃ dvādasamaṃ.</i></a></p>
</article>
</section>
</div>
</body>
</html>
