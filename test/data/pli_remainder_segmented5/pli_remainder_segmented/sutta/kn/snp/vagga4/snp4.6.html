<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.6">
<article>
<div class="hgroup">
<p class="division"><a><i>Sutta Nipāta 4.6</i></a></p>
<h1><a><i>Jarāsutta</i></a></h1>
</div>
<blockquote class="gatha">
<p><a data-ref="sc1, vns811, vnp804, ms18Sn_977"><i>Appaṃ vata jīvitaṃ idaṃ,</i></a><br>
<a data-var="miyyati → mīyati (bj-a)"><i>Oraṃ vassasatāpi miyyati;</i></a><br>
<a><i>Yo cepi aticca jīvati,</i></a><br>
<a><i>Atha kho so jarasāpi miyyati.</i></a></p>
<p><a data-ref="sc2, vns812, vnp805, ms18Sn_978"><i>Socanti janā mamāyite,</i></a><br>
<a data-var="Na hi santi → na hi santā (bj); na hī santi (katthaci)"><i>Na hi santi niccā pariggahā;</i></a><br>
<a data-var="Vinābhāvasantamevidaṃ → vinābhāvaṃ santamevidaṃ (bj ^snp1.3#321 [Khaggavisāṇasutta])"><i>Vinābhāvasantamevidaṃ,</i></a><br>
<a><i>Iti disvā nāgāramāvase.</i></a></p>
<p><a data-var="pahīyati → pahiyyati (sya-all, mr)" data-ref="sc3, vns813, vnp806, ms18Sn_979"><i>Maraṇenapi taṃ pahīyati,</i></a><br>
<a data-var="mamidanti → mamayidanti (si, sya-all, pts-vp-pli1); mamāyanti (mr)"><i>Yaṃ puriso mamidanti maññati;</i></a><br>
<a data-var="Etampi viditvā → etaṃ disvāna (bj); etampi viditva (?)"><i>Etampi viditvā paṇḍito,</i></a><br>
<a><i>Na mamattāya nametha māmako.</i></a></p>
<p><a data-ref="sc4, vns814, vnp807, pts-vp-pli159, ms18Sn_980"><i>Supinena yathāpi saṅgataṃ,</i></a><br>
<a><i>Paṭibuddho puriso na passati;</i></a><br>
<a><i>Evampi piyāyitaṃ janaṃ,</i></a><br>
<a><i>Petaṃ kālaṅkataṃ na passati.</i></a></p>
<p><a data-ref="sc5, vns815, vnp808, ms18Sn_981"><i>Diṭṭhāpi sutāpi te janā,</i></a><br>
<a><i>Yesaṃ nāmamidaṃ pavuccati;</i></a><br>
<a data-var="Nāmaṃyevāvasissati → nāmamevāvasissati (bj, sya-all, pts-vp-pli1)"><i>Nāmaṃyevāvasissati,</i></a><br>
<a><i>Akkheyyaṃ petassa jantuno.</i></a></p>
<p><a data-var="Sokapparidevamaccharaṃ → sokaparidevamaccharaṃ (bj, sya-all, pts-vp-pli1); sokaṃ paridevamaccharaṃ (?)" data-ref="sc6, vns816, vnp809, ms18Sn_982"><i>Sokapparidevamaccharaṃ,</i></a><br>
<a><i>Na jahanti giddhā mamāyite;</i></a><br>
<a><i>Tasmā munayo pariggahaṃ,</i></a><br>
<a><i>Hitvā acariṃsu khemadassino.</i></a></p>
<p><a data-ref="sc7, vns817, vnp810, ms18Sn_983"><i>Patilīnacarassa bhikkhuno,</i></a><br>
<a><i>Bhajamānassa vivittamāsanaṃ;</i></a><br>
<a><i>Sāmaggiyamāhu tassa taṃ,</i></a><br>
<a><i>Yo attānaṃ bhavane na dassaye.</i></a></p>
<p><a data-ref="sc8, vns818, vnp811, ms18Sn_984"><i>Sabbattha munī anissito,</i></a><br>
<a><i>Na piyaṃ kubbati nopi appiyaṃ;</i></a><br>
<a><i>Tasmiṃ paridevamaccharaṃ,</i></a><br>
<a data-var="limpati → lippati (bj, pts-vp-pli1)"><i>Paṇṇe vāri yathā na limpati.</i></a></p>
<p><a data-ref="sc9, vns819, vnp812, ms18Sn_985"><i>Udabindu yathāpi pokkhare,</i></a><br>
<a><i>Padume vāri yathā na limpati;</i></a><br>
<a><i>Evaṃ muni nopalimpati,</i></a><br>
<a><i>Yadidaṃ diṭṭhasutaṃ mutesu vā.</i></a></p>
<p><a data-ref="sc10, vns820, vnp813, pts-vp-pli160, ms18Sn_986"><i>Dhono na hi tena maññati,</i></a><br>
<a><i>Yadidaṃ diṭṭhasutaṃ mutesu vā;</i></a><br>
<a><i>Nāññena visuddhimicchati,</i></a><br>
<a><i>Na hi so rajjati no virajjatīti.</i></a></p>
</blockquote>
<p class="endsection"><a><i>Jarāsuttaṃ chaṭṭhaṃ.</i></a></p>
</article>
</section>
</div>
</body>
</html>
