<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.7">
<article>
<div class="hgroup">
<p class="division"><a><i>Sutta Nipāta 4.7</i></a></p>
<h1><a><i>Tissametteyyasutta</i></a></h1>
</div>
<blockquote class="gatha">
<p><a data-ref="sc1, vns821, vnp814, ms18Sn_988"><i>“Methunamanuyuttassa,</i></a><br>
<span class="speaker"><a><i>(iccāyasmā tisso metteyyo):</i></a></span><br>
<a><i>Vighātaṃ brūhi mārisa;</i></a><br>
<a><i>Sutvāna tava sāsanaṃ,</i></a><br>
<a><i>Viveke sikkhissāmase”.</i></a></p>
<p><a data-ref="sc2, vns822, vnp815, ms18Sn_989"><i>“Methunamanuyuttassa,</i></a><br>
<span class="speaker"><a><i>(metteyyāti bhagavā):</i></a></span><br>
<a><i>Mussate vāpi sāsanaṃ;</i></a><br>
<a><i>Micchā ca paṭipajjati,</i></a><br>
<a><i>Etaṃ tasmiṃ anāriyaṃ.</i></a></p>
<p><a data-ref="sc3, vns823, vnp816, ms18Sn_990"><i>Eko pubbe caritvāna,</i></a><br>
<a><i>methunaṃ yo nisevati;</i></a><br>
<a><i>Yānaṃ bhantaṃva taṃ loke,</i></a><br>
<a><i>hīnamāhu puthujjanaṃ.</i></a></p>
<p><a data-ref="sc4, vns824, vnp817, ms18Sn_991"><i>Yaso kitti ca yā pubbe,</i></a><br>
<a><i>hāyate vāpi tassa sā;</i></a><br>
<a><i>Etampi disvā sikkhetha,</i></a><br>
<a><i>methunaṃ vippahātave.</i></a></p>
<p><a data-ref="sc5, vns825, vnp818, ms18Sn_992"><i>Saṅkappehi pareto so,</i></a><br>
<a><i>kapaṇo viya jhāyati;</i></a><br>
<a><i>Sutvā paresaṃ nigghosaṃ,</i></a><br>
<a><i>maṅku hoti tathāvidho.</i></a></p>
<p><a data-ref="sc6, vns826, vnp819, ms18Sn_993"><i>Atha satthāni kurute,</i></a><br>
<a><i>paravādehi codito;</i></a><br>
<a><i>Esa khvassa mahāgedho,</i></a><br>
<a><i>mosavajjaṃ pagāhati.</i></a></p>
<p><a data-ref="sc7, vns827, vnp820, ms18Sn_994"><i>Paṇḍitoti samaññāto,</i></a><br>
<a><i>ekacariyaṃ adhiṭṭhito;</i></a><br>
<a data-var="Athāpi → sa cāpi (^mnd7#52 [Tissametteyyasuttaniddesa])"><i>Athāpi methune yutto,</i></a><br>
<a><i>mandova parikissati.</i></a></p>
<p><a data-ref="sc8, vns828, vnp821, pts-vp-pli161, ms18Sn_995"><i>Etamādīnavaṃ ñatvā,</i></a><br>
<a><i>Muni pubbāpare idha;</i></a><br>
<a><i>Ekacariyaṃ daḷhaṃ kayirā,</i></a><br>
<a><i>Na nisevetha methunaṃ.</i></a></p>
<p><a data-ref="sc9, vns829, vnp822, ms18Sn_996"><i>Vivekaññeva sikkhetha,</i></a><br>
<a><i>etaṃ ariyānamuttamaṃ;</i></a><br>
<a><i>Na tena seṭṭho maññetha,</i></a><br>
<a><i>sa ve nibbānasantike.</i></a></p>
<p><a data-ref="sc10, vns830, vnp823, ms18Sn_997"><i>Rittassa munino carato,</i></a><br>
<a><i>Kāmesu anapekkhino;</i></a><br>
<a><i>Oghatiṇṇassa pihayanti,</i></a><br>
<a data-var="gadhitā → gathitā (bj)"><i>Kāmesu gadhitā pajā”ti.</i></a></p>
</blockquote>
<p class="endsection"><a><i>Tissametteyyasuttaṃ sattamaṃ.</i></a></p>
</article>
</section>
</div>
</body>
</html>
