<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.8">
<article>
<div class="hgroup">
<p class="division"><a><i>Sutta Nipāta 4.8</i></a></p>
<h1><a><i>Pasūrasutta</i></a></h1>
</div>
<blockquote class="gatha">
<p><a data-var="vādayanti → vādiyanti (bj, pts-vp-pli1); vādisanti (si)" data-ref="sc1, vns831, vnp824, ms18Sn_999"><i>Idheva suddhī iti vādayanti,</i></a><br>
<a><i>Nāññesu dhammesu visuddhimāhu;</i></a><br>
<a><i>Yaṃ nissitā tattha subhaṃ vadānā,</i></a><br>
<a><i>Paccekasaccesu puthū niviṭṭhā.</i></a></p>
<p><a data-ref="sc2, vns832, vnp825, ms18Sn_1000"><i>Te vādakāmā parisaṃ vigayha,</i></a><br>
<a><i>Bālaṃ dahantī mithu aññamaññaṃ;</i></a><br>
<a><i>Vadanti te aññasitā kathojjaṃ,</i></a><br>
<a><i>Pasaṃsakāmā kusalā vadānā.</i></a></p>
<p><a data-ref="sc3, vns833, vnp826, ms18Sn_1001"><i>Yutto kathāyaṃ parisāya majjhe,</i></a><br>
<a><i>Pasaṃsamicchaṃ vinighāti hoti;</i></a><br>
<a><i>Apāhatasmiṃ pana maṅku hoti,</i></a><br>
<a><i>Nindāya so kuppati randhamesī.</i></a></p>
<p><a data-ref="sc4, vns834, vnp827, pts-vp-pli162, ms18Sn_1002"><i>Yamassa vādaṃ parihīnamāhu,</i></a><br>
<a><i>Apāhataṃ pañhavimaṃsakāse;</i></a><br>
<a><i>Paridevati socati hīnavādo,</i></a><br>
<a><i>Upaccagā manti anutthunāti.</i></a></p>
<p><a data-ref="sc5, vns835, vnp828, ms18Sn_1003"><i>Ete vivādā samaṇesu jātā,</i></a><br>
<a><i>Etesu ugghātinighāti hoti;</i></a><br>
<a><i>Etampi disvā virame kathojjaṃ,</i></a><br>
<a><i>Na haññadatthatthi pasaṃsalābhā.</i></a></p>
<p><a data-ref="sc6, vns836, vnp829, ms18Sn_1004"><i>Pasaṃsito vā pana tattha hoti,</i></a><br>
<a><i>Akkhāya vādaṃ parisāya majjhe;</i></a><br>
<a data-var="unnamatī ca → unnamaticca (bj); uṇṇamatic (pts-vp-pli1); uṇṇamatī (csp1ed, csp2ed)"><i>So hassatī unnamatī ca tena,</i></a><br>
<a><i>Pappuyya tamatthaṃ yathā mano ahu.</i></a></p>
<p><a data-var="unnatī → uṇṇati (pts-vp-pli1); uṇṇatī (csp1ed, csp2ed)" data-ref="sc7, vns837, vnp830, ms18Sn_1005"><i>Yā unnatī sāssa vighātabhūmi,</i></a><br>
<a><i>Mānātimānaṃ vadate paneso;</i></a><br>
<a><i>Etampi disvā na vivādayetha,</i></a><br>
<a><i>Na hi tena suddhiṃ kusalā vadanti.</i></a></p>
<p><a data-ref="sc8, vns838, vnp831, ms18Sn_1006"><i>Sūro yathā rājakhādāya puṭṭho,</i></a><br>
<a><i>Abhigajjameti paṭisūramicchaṃ;</i></a><br>
<a><i>Yeneva so tena palehi sūra,</i></a><br>
<a><i>Pubbeva natthi yadidaṃ yudhāya.</i></a></p>
<p><a data-var="vivādayanti → vivādiyanti (si, pts-vp-pli1)" data-ref="sc9, vns839, vnp832, pts-vp-pli163, ms18Sn_1007"><i>Ye diṭṭhimuggayha vivādayanti,</i></a><br>
<a><i>Idameva saccanti ca vādayanti;</i></a><br>
<a><i>Te tvaṃ vadassū na hi tedha atthi,</i></a><br>
<a><i>Vādamhi jāte paṭisenikattā.</i></a></p>
<p><a data-ref="sc10, vns840, vnp833, ms18Sn_1008"><i>Visenikatvā pana ye caranti,</i></a><br>
<a><i>Diṭṭhīhi diṭṭhiṃ avirujjhamānā;</i></a><br>
<a><i>Tesu tvaṃ kiṃ labhetho pasūra,</i></a><br>
<a><i>Yesīdha natthī paramuggahītaṃ.</i></a></p>
<p><a data-ref="sc11, vns841, vnp834, ms18Sn_1009"><i>Atha tvaṃ pavitakkamāgamā,</i></a><br>
<a><i>Manasā diṭṭhigatāni cintayanto;</i></a><br>
<a><i>Dhonena yugaṃ samāgamā,</i></a><br>
<a><i>Na hi tvaṃ sakkhasi sampayātaveti.</i></a></p>
</blockquote>
<p class="endsection"><a><i>Pasūrasuttaṃ aṭṭhamaṃ.</i></a></p>
</article>
</section>
</div>
</body>
</html>
