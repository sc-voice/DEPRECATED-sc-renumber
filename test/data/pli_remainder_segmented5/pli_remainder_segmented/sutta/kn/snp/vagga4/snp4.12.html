<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.12">
<article>
<div class="hgroup">
<p class="division"><a><i>Sutta Nipāta 4.12</i></a></p>
<h1><a data-var="Cūḷabyūhasutta → cūlaviyūhasuttaṃ (bj); cūḷaviyūhasutta (sya-all, pts-vp-pli1)"><i>Cūḷabyūhasutta</i></a></h1>
</div>
<blockquote class="gatha">
<p><a data-ref="sc1, vns885, vnp878, ms18Sn_1057"><i>“Sakaṃsakaṃdiṭṭhiparibbasānā,</i></a><br>
<a><i>Viggayha nānā kusalā vadanti;</i></a><br>
<a><i>Yo evaṃ jānāti sa vedi dhammaṃ,</i></a><br>
<a><i>Idaṃ paṭikkosamakevalī so.</i></a></p>
<p><a data-ref="sc2, vns886, vnp879, ms18Sn_1058"><i>Evampi viggayha vivādayanti,</i></a><br>
<a data-var="akkusaloti → akusaloti (si, sya-all, pts-vp-pli1)"><i>Bālo paro akkusaloti cāhu;</i></a><br>
<a><i>Sacco nu vādo katamo imesaṃ,</i></a><br>
<a><i>Sabbeva hīme kusalāvadānā”.</i></a></p>
<p><a data-ref="sc3, vns887, vnp880, pts-vp-pli172, ms18Sn_1059"><i>“Parassa ce dhammamanānujānaṃ,</i></a><br>
<a data-var="Bālomako → bālo mago (bj, sya-all, pts-vp-pli1, mr)"><i>Bālomako hoti nihīnapañño;</i></a><br>
<a><i>Sabbeva bālā sunihīnapaññā,</i></a><br>
<a><i>Sabbevime diṭṭhiparibbasānā.</i></a></p>
<p><a data-ref="sc4, vns888, vnp881, ms18Sn_1060"><i>Sandiṭṭhiyā ceva na vīvadātā,</i></a><br>
<a><i>Saṃsuddhapaññā kusalā mutīmā;</i></a><br>
<a data-var="parihīnapañño → koci nihīnapañño (bj, sya-all); kocipi nihīnapañño (mr)"><i>Na tesaṃ koci parihīnapañño,</i></a><br>
<a><i>Diṭṭhī hi tesampi tathā samattā.</i></a></p>
<p><a data-var="tathiyanti → tathivanti (sya-all, mr)" data-ref="sc5, vns889, vnp882, ms18Sn_1061"><i>Na vāhametaṃ tathiyanti brūmi,</i></a><br>
<a><i>Yamāhu bālā mithu aññamaññaṃ;</i></a><br>
<a><i>Sakaṃ sakaṃ diṭṭhimakaṃsu saccaṃ,</i></a><br>
<a><i>Tasmā hi bāloti paraṃ dahanti”.</i></a></p>
<p><a data-ref="sc6, vns890, vnp883, ms18Sn_1062"><i>“Yamāhu saccaṃ tathiyanti eke,</i></a><br>
<a data-var="aññe → aññepi (sya-all ^mnd12#37 [Cūḷabyūhasuttaniddesa]); aññe ca (?)"><i>Tamāhu aññe tucchaṃ musāti;</i></a><br>
<a><i>Evampi vigayha vivādayanti,</i></a><br>
<a><i>Kasmā na ekaṃ samaṇā vadanti”.</i></a></p>
<p><a data-ref="sc7, vns891, vnp884, ms18Sn_1063"><i>“Ekañhi saccaṃ na dutīyamatthi,</i></a><br>
<a><i>Yasmiṃ pajā no vivade pajānaṃ;</i></a><br>
<a data-var="te → nānāto (mr)"><i>Nānā te saccāni sayaṃ thunanti,</i></a><br>
<a><i>Tasmā na ekaṃ samaṇā vadanti”.</i></a></p>
<p><a data-ref="sc8, vns892, vnp885, pts-vp-pli173, ms18Sn_1064"><i>“Kasmā nu saccāni vadanti nānā,</i></a><br>
<a><i>Pavādiyāse kusalāvadānā;</i></a><br>
<a><i>Saccāni sutāni bahūni nānā,</i></a><br>
<a><i>Udāhu te takkamanussaranti”.</i></a></p>
<p><a data-ref="sc9, vns893, vnp886, ms18Sn_1065"><i>“Na heva saccāni bahūni nānā,</i></a><br>
<a><i>Aññatra saññāya niccāni loke;</i></a><br>
<a><i>Takkañca diṭṭhīsu pakappayitvā,</i></a><br>
<a><i>Saccaṃ musāti dvayadhammamāhu.</i></a></p>
<p><a data-ref="sc10, vns894, vnp887, ms18Sn_1066"><i>Diṭṭhe sute sīlavate mute vā,</i></a><br>
<a><i>Ete ca nissāya vimānadassī;</i></a><br>
<a><i>Vinicchaye ṭhatvā pahassamāno,</i></a><br>
<a><i>Bālo paro akkusaloti cāha.</i></a></p>
<p><a data-ref="sc11, vns895, vnp888, ms18Sn_1067"><i>Yeneva bāloti paraṃ dahāti,</i></a><br>
<a><i>Tenātumānaṃ kusaloti cāha;</i></a><br>
<a><i>Sayamattanā so kusalāvadāno,</i></a><br>
<a><i>Aññaṃ vimāneti tadeva pāva.</i></a></p>
<p><a data-var="Atisāradiṭṭhiyā → atīsaraṃditthiyā (pts-vp-pli1); atisāradiṭṭhiyāva (csp1ed, csp2ed)" data-ref="sc12, vns896, vnp889, ms18Sn_1068"><i>Atisāradiṭṭhiyā so samatto,</i></a><br>
<a><i>Mānena matto paripuṇṇamānī;</i></a><br>
<a><i>Sayameva sāmaṃ manasābhisitto,</i></a><br>
<a><i>Diṭṭhī hi sā tassa tathā samattā.</i></a></p>
<p><a data-ref="sc13, vns897, vnp890, ms18Sn_1069"><i>Parassa ce hi vacasā nihīno,</i></a><br>
<a><i>Tumo sahā hoti nihīnapañño;</i></a><br>
<a><i>Atha ce sayaṃ vedagū hoti dhīro,</i></a><br>
<a><i>Na koci bālo samaṇesu atthi.</i></a></p>
<p><a data-ref="sc14, vns898, vnp891, pts-vp-pli174, ms18Sn_1070"><i>Aññaṃ ito yābhivadanti dhammaṃ,</i></a><br>
<a data-var="suddhimakevalī te → suddhimakevali te (bj); suddhimakevalīno (si, pts-vp-pli1)"><i>Aparaddhā suddhimakevalī te;</i></a><br>
<a><i>Evampi titthyā puthuso vadanti,</i></a><br>
<a data-var="tebhirattā → tyābhirattā (sya-all, mr)"><i>Sandiṭṭhirāgena hi tebhirattā.</i></a></p>
<p><a data-ref="sc15, vns899, vnp892, ms18Sn_1071"><i>Idheva suddhiṃ iti vādayanti,</i></a><br>
<a><i>Nāññesu dhammesu visuddhimāhu;</i></a><br>
<a><i>Evampi titthyā puthuso niviṭṭhā,</i></a><br>
<a><i>Sakāyane tattha daḷhaṃ vadānā.</i></a></p>
<p><a data-ref="sc16, vns900, vnp893, ms18Sn_1072"><i>Sakāyane vāpi daḷhaṃ vadāno,</i></a><br>
<a><i>Kamettha bāloti paraṃ daheyya;</i></a><br>
<a data-var="medhagamāvaheyya → medhagaṃ āvaheyya (bj, sya-all); medhakaṃ āvaheyya (pts-vp-pli1)"><i>Sayaṃva so medhagamāvaheyya,</i></a><br>
<a><i>Paraṃ vadaṃ bālamasuddhidhammaṃ.</i></a></p>
<p><a data-ref="sc17, vns901, vnp894, ms18Sn_1073"><i>Vinicchaye ṭhatvā sayaṃ pamāya,</i></a><br>
<a data-var="Uddhaṃsa → uddhaṃ so (bj, sya-all, pts-vp-pli1)"><i>Uddhaṃsa lokasmiṃ vivādameti;</i></a><br>
<a><i>Hitvāna sabbāni vinicchayāni,</i></a><br>
<a><i>Na medhagaṃ kubbati jantu loke”ti.</i></a></p>
</blockquote>
<p class="endsection"><a><i>Cūḷabyūhasuttaṃ dvādasamaṃ.</i></a></p>
</article>
</section>
</div>
</body>
</html>
