<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp4.3">
<article>
<div class="hgroup">
<p class="division"><a><i>Sutta Nipāta 4.3</i></a></p>
<h1><a><i>Duṭṭhaṭṭhakasutta</i></a></h1>
</div>
<blockquote class="gatha">
<p><a data-ref="sc1, vns787, vnp780, ms18Sn_950"><i>Vadanti ve duṭṭhamanāpi eke,</i></a><br>
<a><i>Athopi ve saccamanā vadanti;</i></a><br>
<a><i>Vādañca jātaṃ muni no upeti,</i></a><br>
<a><i>Tasmā munī natthi khilo kuhiñci.</i></a></p>
<p><a data-ref="sc2, vns788, vnp781, ms18Sn_951"><i>Sakañhi diṭṭhiṃ kathamaccayeyya,</i></a><br>
<a><i>Chandānunīto ruciyā niviṭṭho;</i></a><br>
<a><i>Sayaṃ samattāni pakubbamāno,</i></a><br>
<a><i>Yathā hi jāneyya tathā vadeyya.</i></a></p>
<p><a data-ref="sc3, vns789, vnp782, ms18Sn_952"><i>Yo attano sīlavatāni jantu,</i></a><br>
<a data-var="paresa → parassa (si, mr) | pāva → pāvā (bj, sya-all, pts-vp-pli1)"><i>Anānupuṭṭhova paresa pāva;</i></a><br>
<a><i>Anariyadhammaṃ kusalā tamāhu,</i></a><br>
<a><i>Yo ātumānaṃ sayameva pāva.</i></a></p>
<p><a data-ref="sc4, vns790, vnp783, ms18Sn_953"><i>Santo ca bhikkhu abhinibbutatto,</i></a><br>
<a><i>Itihanti sīlesu akatthamāno;</i></a><br>
<a><i>Tamariyadhammaṃ kusalā vadanti,</i></a><br>
<a><i>Yassussadā natthi kuhiñci loke.</i></a></p>
<p><a data-ref="sc5, vns791, vnp784, pts-vp-pli154, ms18Sn_954"><i>Pakappitā saṅkhatā yassa dhammā,</i></a><br>
<a><i>Purakkhatā santi avīvadātā;</i></a><br>
<a><i>Yadattani passati ānisaṃsaṃ,</i></a><br>
<a><i>Taṃ nissito kuppapaṭiccasantiṃ.</i></a></p>
<p><a data-ref="sc6, vns792, vnp785, ms18Sn_955"><i>Diṭṭhīnivesā na hi svātivattā,</i></a><br>
<a><i>Dhammesu niccheyya samuggahītaṃ;</i></a><br>
<a><i>Tasmā naro tesu nivesanesu,</i></a><br>
<a><i>Nirassatī ādiyatī ca dhammaṃ.</i></a></p>
<p><a data-ref="sc7, vns793, vnp786, ms18Sn_956"><i>Dhonassa hi natthi kuhiñci loke,</i></a><br>
<a><i>Pakappitā diṭṭhi bhavābhavesu;</i></a><br>
<a><i>Māyañca mānañca pahāya dhono,</i></a><br>
<a><i>Sa kena gaccheyya anūpayo so.</i></a></p>
<p><a data-ref="sc8, vns794, vnp787, ms18Sn_957"><i>Upayo hi dhammesu upeti vādaṃ,</i></a><br>
<a><i>Anūpayaṃ kena kathaṃ vadeyya;</i></a><br>
<a data-var="nirattā → attaṃ nirattaṃ (bahūsu)"><i>Attā nirattā na hi tassa atthi,</i></a><br>
<a><i>Adhosi so diṭṭhimidheva sabbanti.</i></a></p>
</blockquote>
<p class="endsection"><a><i>Duṭṭhaṭṭhakasuttaṃ tatiyaṃ.</i></a></p>
</article>
</section>
</div>
</body>
</html>
