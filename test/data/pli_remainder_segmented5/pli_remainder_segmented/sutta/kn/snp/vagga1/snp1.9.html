<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.9">
<article>
<div class="hgroup">
<p class="division"><a><i>Sutta Nipāta 1.9</i></a></p>
<h1><a><i>Hemavatasutta</i></a></h1>
</div>
<blockquote class="gatha">
<p><a data-ref="sc1, vns153, vnp153, pts-vp-pli27, ms18Sn_176"><i>“Ajja pannaraso uposatho,</i></a><br>
<span class="speaker"><a><i>(iti sātāgiro yakkho):</i></a></span><br>
<a data-var="Dibbā → divyā (bj, pts-vp-pli1); dibyā (sya-all, km)"><i>Dibbā ratti upaṭṭhitā;</i></a><br>
<a><i>Anomanāmaṃ satthāraṃ,</i></a><br>
<a><i>Handa passāma gotamaṃ”.</i></a></p>
<p><a data-ref="sc2, vns154, vnp154, ms18Sn_177"><i>“Kacci mano supaṇihito,</i></a><br>
<span class="speaker"><a><i>(iti hemavato yakkho):</i></a></span><br>
<a><i>Sabbabhūtesu tādino;</i></a><br>
<a><i>Kacci iṭṭhe aniṭṭhe ca,</i></a><br>
<a><i>Saṅkappassa vasīkatā”.</i></a></p>
<p><a data-ref="sc3, vns155, vnp155, ms18Sn_178"><i>“Mano cassa supaṇihito,</i></a><br>
<span class="speaker"><a><i>(iti sātāgiro yakkho):</i></a></span><br>
<a><i>Sabbabhūtesu tādino;</i></a><br>
<a><i>Atho iṭṭhe aniṭṭhe ca,</i></a><br>
<a><i>Saṅkappassa vasīkatā”.</i></a></p>
<p><a data-ref="sc4, vns156, vnp156, ms18Sn_179"><i>“Kacci adinnaṃ nādiyati,</i></a><br>
<span class="speaker"><a><i>(iti hemavato yakkho):</i></a></span><br>
<a><i>Kacci pāṇesu saññato;</i></a><br>
<a><i>Kacci ārā pamādamhā,</i></a><br>
<a><i>Kacci jhānaṃ na riñcati”.</i></a></p>
<p><a data-ref="sc5, vns157, vnp157, ms18Sn_180"><i>“Na so adinnaṃ ādiyati,</i></a><br>
<span class="speaker"><a><i>(iti sātāgiro yakkho):</i></a></span><br>
<a><i>Atho pāṇesu saññato;</i></a><br>
<a><i>Atho ārā pamādamhā,</i></a><br>
<a><i>Buddho jhānaṃ na riñcati”.</i></a></p>
<p><a data-ref="sc6, vns158, vnp158, pts-vp-pli28, ms18Sn_181"><i>“Kacci musā na bhaṇati,</i></a><br>
<span class="speaker"><a><i>(iti hemavato yakkho):</i></a></span><br>
<a><i>Kacci na khīṇabyappatho;</i></a><br>
<a><i>Kacci vebhūtiyaṃ nāha,</i></a><br>
<a><i>Kacci samphaṃ na bhāsati”.</i></a></p>
<p><a data-ref="sc7, vns159, vnp159, ms18Sn_182"><i>“Musā ca so na bhaṇati,</i></a><br>
<span class="speaker"><a><i>(iti sātāgiro yakkho):</i></a></span><br>
<a><i>Atho na khīṇabyappatho;</i></a><br>
<a><i>Atho vebhūtiyaṃ nāha,</i></a><br>
<a data-var="atthañca → atthaṃ so (bj, pts-vp-pli1, mr)"><i>Mantā atthañca bhāsati”.</i></a></p>
<p><a data-ref="sc8, vns160, vnp160, ms18Sn_183"><i>“Kacci na rajjati kāmesu,</i></a><br>
<span class="speaker"><a><i>(iti hemavato yakkho):</i></a></span><br>
<a><i>Kacci cittaṃ anāvilaṃ;</i></a><br>
<a><i>Kacci mohaṃ atikkanto,</i></a><br>
<a><i>Kacci dhammesu cakkhumā”.</i></a></p>
<p><a data-ref="sc9, vns161, vnp161, ms18Sn_184"><i>“Na so rajjati kāmesu,</i></a><br>
<span class="speaker"><a><i>(iti sātāgiro yakkho):</i></a></span><br>
<a><i>Atho cittaṃ anāvilaṃ;</i></a><br>
<a><i>Sabbamohaṃ atikkanto,</i></a><br>
<a><i>Buddho dhammesu cakkhumā”.</i></a></p>
<p><a data-ref="sc10, vns162, vnp162, ms18Sn_185"><i>“Kacci vijjāya sampanno,</i></a><br>
<span class="speaker"><a><i>(iti hemavato yakkho):</i></a></span><br>
<a><i>Kacci saṃsuddhacāraṇo;</i></a><br>
<a><i>Kaccissa āsavā khīṇā,</i></a><br>
<a><i>Kacci natthi punabbhavo”.</i></a></p>
<p><a data-ref="sc11, vns163, vnp163, pts-vp-pli29, ms18Sn_186"><i>“Vijjāya ceva sampanno,</i></a><br>
<span class="speaker"><a><i>(iti sātāgiro yakkho):</i></a></span><br>
<a><i>Atho saṃsuddhacāraṇo;</i></a><br>
<a><i>Sabbassa āsavā khīṇā,</i></a><br>
<a><i>Natthi tassa punabbhavo”.</i></a></p>
<p><a data-ref="sc12, vns164, vnp163A, ms18Sn_187"><i>“Sampannaṃ munino cittaṃ,</i></a><br>
<a><i>Kammunā byappathena ca;</i></a><br>
<a><i>Vijjācaraṇasampannaṃ,</i></a><br>
<a><i>Dhammato naṃ pasaṃsati”.</i></a></p>
<p><a data-ref="sc13, vns165, vnp163B, ms18Sn_188"><i>“Sampannaṃ munino cittaṃ,</i></a><br>
<a><i>Kammunā byappathena ca;</i></a><br>
<a><i>Vijjācaraṇasampannaṃ,</i></a><br>
<a><i>Dhammato anumodasi.</i></a></p>
<p><a data-ref="sc14, vns166, vnp164, ms18Sn_189"><i>Sampannaṃ munino cittaṃ,</i></a><br>
<a><i>Kammunā byappathena ca;</i></a><br>
<a><i>Vijjācaraṇasampannaṃ,</i></a><br>
<a><i>Handa passāma gotamaṃ”.</i></a></p>
<p><a data-var="vīraṃ → dhīraṃ (si, sya-all, pts-vp-pli1)" data-ref="sc15, vns167, vnp165, ms18Sn_190"><i>“Eṇijaṅghaṃ kisaṃ vīraṃ,</i></a><br>
<a><i>Appāhāraṃ alolupaṃ;</i></a><br>
<a><i>Muniṃ vanasmiṃ jhāyantaṃ,</i></a><br>
<a><i>Ehi passāma gotamaṃ.</i></a></p>
<p><a data-ref="sc16, vns168, vnp166, ms18Sn_191"><i>Sīhaṃvekacaraṃ nāgaṃ,</i></a><br>
<a><i>Kāmesu anapekkhinaṃ;</i></a><br>
<a><i>Upasaṅkamma pucchāma,</i></a><br>
<a><i>Maccupāsappamocanaṃ.</i></a></p>
<p><a data-ref="sc17, vns169, vnp167, ms18Sn_192"><i>Akkhātāraṃ pavattāraṃ,</i></a><br>
<a><i>Sabbadhammāna pāraguṃ;</i></a><br>
<a><i>Buddhaṃ verabhayātītaṃ,</i></a><br>
<a><i>Mayaṃ pucchāma gotamaṃ”.</i></a></p>
<p><a data-ref="sc18, vns170, vnp168, ms18Sn_193"><i>“Kismiṃ loko samuppanno,</i></a><br>
<span class="speaker"><a><i>(iti hemavato yakkho):</i></a></span><br>
<a data-var="santhavaṃ → sandhavaṃ (mr)"><i>Kismiṃ kubbati santhavaṃ;</i></a><br>
<a><i>Kissa loko upādāya,</i></a><br>
<a><i>Kismiṃ loko vihaññati”.</i></a></p>
<p><a data-var="Chasu → chassu (bj, pts-vp-pli1)" data-ref="sc19, vns171, vnp169, pts-vp-pli30, ms18Sn_194"><i>“Chasu loko samuppanno,</i></a><br>
<span class="speaker"><a><i>(hemavatāti bhagavā):</i></a></span><br>
<a><i>Chasu kubbati santhavaṃ;</i></a><br>
<a><i>Channameva upādāya,</i></a><br>
<a><i>Chasu loko vihaññati”.</i></a></p>
<p><a data-ref="sc20, vns172, vnp170, ms18Sn_195"><i>“Katamaṃ taṃ upādānaṃ,</i></a><br>
<a><i>Yattha loko vihaññati;</i></a><br>
<a><i>Niyyānaṃ pucchito brūhi,</i></a><br>
<a data-var="pamuccati → pamuñcati (sya-all)"><i>Kathaṃ dukkhā pamuccati”.</i></a></p>
<p><a data-ref="sc21, vns173, vnp171, ms18Sn_196"><i>“Pañca kāmaguṇā loke,</i></a><br>
<a><i>Manochaṭṭhā paveditā;</i></a><br>
<a><i>Ettha chandaṃ virājetvā,</i></a><br>
<a><i>Evaṃ dukkhā pamuccati.</i></a></p>
<p><a data-ref="sc22, vns174, vnp172, ms18Sn_197"><i>Etaṃ lokassa niyyānaṃ,</i></a><br>
<a><i>Akkhātaṃ vo yathātathaṃ;</i></a><br>
<a><i>Etaṃ vo ahamakkhāmi,</i></a><br>
<a><i>Evaṃ dukkhā pamuccati”.</i></a></p>
<p><a data-ref="sc23, vns175, vnp173, ms18Sn_198"><i>“Ko sūdha tarati oghaṃ,</i></a><br>
<a><i>Kodha tarati aṇṇavaṃ;</i></a><br>
<a><i>Appatiṭṭhe anālambe,</i></a><br>
<a><i>Ko gambhīre na sīdati”.</i></a></p>
<p><a data-ref="sc24, vns176, vnp174, ms18Sn_199"><i>“Sabbadā sīlasampanno,</i></a><br>
<a><i>Paññavā susamāhito;</i></a><br>
<a data-var="Ajjhattacintī → ajjhattasaññī (sya-all, km, mr)"><i>Ajjhattacintī satimā,</i></a><br>
<a><i>Oghaṃ tarati duttaraṃ.</i></a></p>
<p><a data-ref="sc25, vns177, vnp175, ms18Sn_200"><i>Virato kāmasaññāya,</i></a><br>
<a><i>Sabbasaṃyojanātigo;</i></a><br>
<a><i>Nandībhavaparikkhīṇo,</i></a><br>
<a><i>So gambhīre na sīdati”.</i></a></p>
<p><a data-ref="sc26, vns178, vnp176, ms18Sn_201"><i>“Gambhīrapaññaṃ nipuṇatthadassiṃ,</i></a><br>
<a><i>Akiñcanaṃ kāmabhave asattaṃ;</i></a><br>
<a><i>Taṃ passatha sabbadhi vippamuttaṃ,</i></a><br>
<a><i>Dibbe pathe kamamānaṃ mahesiṃ.</i></a></p>
<p><a data-ref="sc27, vns179, vnp177, pts-vp-pli31, ms18Sn_202"><i>Anomanāmaṃ nipuṇatthadassiṃ,</i></a><br>
<a><i>Paññādadaṃ kāmālaye asattaṃ;</i></a><br>
<a><i>Taṃ passatha sabbaviduṃ sumedhaṃ,</i></a><br>
<a><i>Ariye pathe kamamānaṃ mahesiṃ.</i></a></p>
<p><a data-ref="sc28, vns180, vnp178, ms18Sn_203"><i>Sudiṭṭhaṃ vata no ajja,</i></a><br>
<a><i>Suppabhātaṃ suhuṭṭhitaṃ;</i></a><br>
<a><i>Yaṃ addasāma sambuddhaṃ,</i></a><br>
<a><i>Oghatiṇṇamanāsavaṃ.</i></a></p>
<p><a data-ref="sc29, vns181, vnp179, ms18Sn_204"><i>Ime dasasatā yakkhā,</i></a><br>
<a><i>Iddhimanto yasassino;</i></a><br>
<a><i>Sabbe taṃ saraṇaṃ yanti,</i></a><br>
<a><i>Tvaṃ no satthā anuttaro.</i></a></p>
<p><a data-ref="sc30, vns182, vnp180, ms18Sn_205"><i>Te mayaṃ vicarissāma,</i></a><br>
<a><i>Gāmā gāmaṃ nagā nagaṃ;</i></a><br>
<a><i>Namassamānā sambuddhaṃ,</i></a><br>
<a><i>Dhammassa ca sudhammatan”ti.</i></a></p>
</blockquote>
<p class="endsection"><a><i>Hemavatasuttaṃ navamaṃ.</i></a></p>
</article>
</section>
</div>
</body>
</html>
