<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.2">
<article>
<div class="hgroup">
<p class="division"><a><i>Sutta Nipāta 1.2</i></a></p>
<h1><a><i>Dhaniyasutta</i></a></h1>
</div>
<blockquote class="gatha">
<p><a data-ref="sc1, vns18, vnp18, ms18Sn_20"><i>“Pakkodano duddhakhīrohamasmi,</i></a><br>
<span class="speaker"><a><i>(iti dhaniyo gopo):</i></a></span><br>
<a><i>Anutīre mahiyā samānavāso;</i></a><br>
<a><i>Channā kuṭi āhito gini,</i></a><br>
<a><i>Atha ce patthayasī pavassa deva”.</i></a></p>
<p><a data-var="vigatakhilohamasmi → vigatakhīlo hamasmi (bj, pts-vp-pli1)" data-ref="sc2, vns19, vnp19, ms18Sn_21"><i>“Akkodhano vigatakhilohamasmi,</i></a><br>
<span class="speaker"><a><i>(iti bhagavā):</i></a></span><br>
<a><i>Anutīre mahiyekarattivāso;</i></a><br>
<a><i>Vivaṭā kuṭi nibbuto gini,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc3, vns20, vnp20, ms18Sn_22"><i>“Andhakamakasā na vijjare,</i></a><br>
<span class="speaker"><a><i>(iti dhaniyo gopo):</i></a></span><br>
<a><i>Kacche rūḷhatiṇe caranti gāvo;</i></a><br>
<a><i>Vuṭṭhimpi saheyyumāgataṃ,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc4, vns21, vnp21, ms18Sn_23"><i>“Baddhāsi bhisī susaṅkhatā,</i></a><br>
<span class="speaker"><a><i>(iti bhagavā):</i></a></span><br>
<a><i>Tiṇṇo pāragato vineyya oghaṃ;</i></a><br>
<a><i>Attho bhisiyā na vijjati,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc5, vns22, vnp22, pts-vp-pli4, ms18Sn_24"><i>“Gopī mama assavā alolā,</i></a><br>
<span class="speaker"><a><i>(iti dhaniyo gopo):</i></a></span><br>
<a data-var="Dīgharattaṃ → dīgharatta (mr)"><i>Dīgharattaṃ saṃvāsiyā manāpā;</i></a><br>
<a><i>Tassā na suṇāmi kiñci pāpaṃ,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc6, vns23, vnp23, ms18Sn_25"><i>“Cittaṃ mama assavaṃ vimuttaṃ,</i></a><br>
<span class="speaker"><a><i>(iti bhagavā):</i></a></span><br>
<a><i>Dīgharattaṃ paribhāvitaṃ sudantaṃ;</i></a><br>
<a><i>Pāpaṃ pana me na vijjati,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc7, vns24, vnp24, ms18Sn_26"><i>“Attavetanabhatohamasmi,</i></a><br>
<span class="speaker"><a><i>(iti dhaniyo gopo):</i></a></span><br>
<a><i>Puttā ca me samāniyā arogā;</i></a><br>
<a><i>Tesaṃ na suṇāmi kiñci pāpaṃ,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc8, vns25, vnp25, ms18Sn_27"><i>“Nāhaṃ bhatakosmi kassaci,</i></a><br>
<span class="speaker"><a><i>(iti bhagavā):</i></a></span><br>
<a><i>Nibbiṭṭhena carāmi sabbaloke;</i></a><br>
<a><i>Attho bhatiyā na vijjati,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc9, vns26, vnp26, ms18Sn_28"><i>“Atthi vasā atthi dhenupā,</i></a><br>
<span class="speaker"><a><i>(iti dhaniyo gopo):</i></a></span><br>
<a><i>Godharaṇiyo paveṇiyopi atthi;</i></a><br>
<a><i>Usabhopi gavampatīdha atthi,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc10, vns27, vnp27, pts-vp-pli5, ms18Sn_29"><i>“Natthi vasā natthi dhenupā,</i></a><br>
<span class="speaker"><a><i>(iti bhagavā):</i></a></span><br>
<a><i>Godharaṇiyo paveṇiyopi natthi;</i></a><br>
<a><i>Usabhopi gavampatīdha natthi,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc11, vns28, vnp28, ms18Sn_30"><i>“Khilā nikhātā asampavedhī,</i></a><br>
<span class="speaker"><a><i>(iti dhaniyo gopo):</i></a></span><br>
<a><i>Dāmā muñjamayā navā susaṇṭhānā;</i></a><br>
<a data-var="chettuṃ → chetuṃ (mr)"><i>Na hi sakkhinti dhenupāpi chettuṃ,</i></a><br>
<a><i>Atha ce patthayasī pavassa deva”.</i></a></p>
<p><a data-var="chetva → chetvā (sya-all, mr)" data-ref="sc12, vns29, vnp29, ms18Sn_31"><i>“Usabhoriva chetva bandhanāni,</i></a><br>
<span class="speaker"><a><i>(iti bhagavā):</i></a></span><br>
<a data-var="pūtilataṃva dālayitvā → pūtilataṃ va dāḷayitvā (bj); pūtilataṃ padālayitvā (mr)"><i>Nāgo pūtilataṃva dālayitvā;</i></a><br>
<a data-var="punupessaṃ → puna upessaṃ (bj, sya-all, km, pts-vp-pli1); punupeyya (mr)"><i>Nāhaṃ punupessaṃ gabbhaseyyaṃ,</i></a><br>
<a><i>Atha ce patthayasī pavassa deva”.</i></a></p>
<p><a data-ref="sc13, vns30, vnp30, ms18Sn_32"><i>Ninnañca thalañca pūrayanto,</i></a><br>
<a><i>Mahāmegho pavassi tāvadeva;</i></a><br>
<a><i>Sutvā devassa vassato,</i></a><br>
<a><i>Imamatthaṃ dhaniyo abhāsatha.</i></a></p>
<p><a data-ref="sc14, vns31, vnp31, ms18Sn_33"><i>“Lābhā vata no anappakā,</i></a><br>
<a><i>Ye mayaṃ bhagavantaṃ addasāma;</i></a><br>
<a><i>Saraṇaṃ taṃ upema cakkhuma,</i></a><br>
<a><i>Satthā no hohi tuvaṃ mahāmuni.</i></a></p>
<p><a data-ref="sc15, vns32, vnp32, ms18Sn_34"><i>Gopī ca ahañca assavā,</i></a><br>
<a data-var="Brahmacariyaṃ → brahmacariya (mr)"><i>Brahmacariyaṃ sugate carāmase;</i></a><br>
<a data-var="pāragū → pāragā (bj, sya-all, km, pts-vp-pli1)"><i>Jātimaraṇassa pāragū,</i></a><br>
<a><i>Dukkhassantakarā bhavāmase”.</i></a></p>
<p><a data-ref="sc16, vns33, vnp33, pts-vp-pli6, ms18Sn_35"><i>“Nandati puttehi puttimā,</i></a><br>
<span class="speaker"><a><i>(iti māro pāpimā):</i></a></span><br>
<a data-var="Gomā → gomiko (bj, pts-vp-pli1); gopiko (sya-all, km); gopiyo (mr)"><i>Gomā gohi tatheva nandati;</i></a><br>
<a><i>Upadhī hi narassa nandanā,</i></a><br>
<a><i>Na hi so nandati yo nirūpadhi”.</i></a></p>
<p><a data-ref="sc17, vns34, vnp34, ms18Sn_36"><i>“Socati puttehi puttimā,</i></a><br>
<span class="speaker"><a><i>(iti bhagavā):</i></a></span><br>
<a data-var="Gomā → gopiko (sya-all); gopiyo (csp1ed)"><i>Gomā gohi tatheva socati;</i></a><br>
<a><i>Upadhī hi narassa socanā,</i></a><br>
<a><i>Na hi so socati yo nirūpadhī”ti.</i></a></p>
</blockquote>
<p class="endsection"><a><i>Dhaniyasuttaṃ dutiyaṃ.</i></a></p>
</article>
</section>
</div>
</body>
</html>
