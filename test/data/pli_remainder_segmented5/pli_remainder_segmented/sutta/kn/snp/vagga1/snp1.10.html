<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.10">
<article>
<div class="hgroup">
<p class="division"><a><i>Sutta Nipāta 1.10</i></a></p>
<h1><a><i>Āḷavakasutta</i></a></h1>
</div>
<p><span class="evam"><a data-ref="sc1, ms18Sn_207"><i>Evaṃ me sutaṃ—</i></a></span> <a><i> ekaṃ samayaṃ bhagavā āḷaviyaṃ viharati āḷavakassa yakkhassa bhavane.</i></a> <a><i>Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca:</i></a> <a><i>“nikkhama, samaṇā”ti.</i></a> <a><i>“Sādhāvuso”ti bhagavā nikkhami.</i></a> <a><i>“Pavisa, samaṇā”ti.</i></a> <a><i>“Sādhāvuso”ti bhagavā pāvisi.</i></a></p>
<p><a data-ref="sc2, ms18Sn_208"><i>Dutiyampi kho …pe…</i></a> <a><i>tatiyampi kho āḷavako yakkho bhagavantaṃ etadavoca:</i></a> <a><i>“nikkhama, samaṇā”ti.</i></a> <a><i>“Sādhāvuso”ti bhagavā nikkhami.</i></a> <a><i>“Pavisa, samaṇā”ti.</i></a> <a><i>“Sādhāvuso”ti bhagavā pāvisi.</i></a></p>
<p><a data-ref="sc3, pts-vp-pli32, ms18Sn_209"><i>Catutthampi kho āḷavako yakkho bhagavantaṃ etadavoca:</i></a> <a><i>“nikkhama, samaṇā”ti.</i></a> <a><i>“Na khvāhaṃ taṃ, āvuso, nikkhamissāmi.</i></a> <a><i>Yaṃ te karaṇīyaṃ, taṃ karohī”ti.</i></a></p>
<p><a data-ref="sc4, ms18Sn_210"><i>“Pañhaṃ taṃ, samaṇa, pucchissāmi.</i></a> <a><i>Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti.</i></a></p>
<p><a data-ref="sc5, ms18Sn_211"><i>“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya.</i></a> <a><i>Api ca tvaṃ, āvuso, puccha yadākaṅkhasī”ti.</i></a> <a><i>Atha kho āḷavako yakkho bhagavantaṃ gāthāya ajjhabhāsi:</i></a></p>
<blockquote class="gatha">
<p><a data-ref="sc6, vns183, vnp181, ms18Sn_212"><i>“Kiṃ sūdha vittaṃ purisassa seṭṭhaṃ,</i></a><br>
<a data-var="su → kiṃ sū (bj)"><i>Kiṃ su suciṇṇaṃ sukhamāvahāti;</i></a><br>
<a><i>Kiṃ su have sādutaraṃ rasānaṃ,</i></a><br>
<a><i>Kathaṃjīviṃ jīvitamāhu seṭṭhaṃ”.</i></a></p>
<p><a data-ref="sc7, vns184, vnp182, ms18Sn_213"><i>“Saddhīdha vittaṃ purisassa seṭṭhaṃ,</i></a><br>
<a><i>Dhammo suciṇṇo sukhamāvahāti;</i></a><br>
<a><i>Saccaṃ have sādutaraṃ rasānaṃ,</i></a><br>
<a><i>Paññājīviṃ jīvitamāhu seṭṭhaṃ”.</i></a></p>
<p><a data-ref="sc8, vns185, vnp183, ms18Sn_214"><i>“Kathaṃ su tarati oghaṃ,</i></a><br>
<a><i>kathaṃ su tarati aṇṇavaṃ;</i></a><br>
<a><i>Kathaṃ su dukkhamacceti,</i></a><br>
<a><i>kathaṃ su parisujjhati”.</i></a></p>
<p><a data-ref="sc9, vns186, vnp184, pts-vp-pli33, ms18Sn_215"><i>“Saddhāya tarati oghaṃ,</i></a><br>
<a><i>appamādena aṇṇavaṃ;</i></a><br>
<a data-var="Vīriyena → viriyena (bj, sya-all, km, pts-vp-pli1)"><i>Vīriyena dukkhamacceti,</i></a><br>
<a><i>paññāya parisujjhati”.</i></a></p>
<p><a data-ref="sc10, vns187, vnp185, ms18Sn_216"><i>“Kathaṃ su labhate paññaṃ,</i></a><br>
<a><i>kathaṃ su vindate dhanaṃ;</i></a><br>
<a><i>Kathaṃ su kittiṃ pappoti,</i></a><br>
<a><i>kathaṃ mittāni ganthati;</i></a><br>
<a><i>Asmā lokā paraṃ lokaṃ,</i></a><br>
<a><i>kathaṃ pecca na socati”.</i></a></p>
<p><a data-ref="sc11, vns188, vnp186, ms18Sn_217"><i>“Saddahāno arahataṃ,</i></a><br>
<a><i>dhammaṃ nibbānapattiyā;</i></a><br>
<a data-var="Sussūsaṃ → sussūsā (bj, pts-vp-pli1)"><i>Sussūsaṃ labhate paññaṃ,</i></a><br>
<a><i>appamatto vicakkhaṇo.</i></a></p>
<p><a data-ref="sc12, vns189, vnp187, ms18Sn_218"><i>Patirūpakārī dhuravā,</i></a><br>
<a><i>uṭṭhātā vindate dhanaṃ;</i></a><br>
<a><i>Saccena kittiṃ pappoti,</i></a><br>
<a><i>dadaṃ mittāni ganthati.</i></a></p>
<p><a data-ref="sc13, vns190, vnp188, ms18Sn_219"><i>Yassete caturo dhammā,</i></a><br>
<a><i>saddhassa gharamesino;</i></a><br>
<a data-var="dhammo → damo (?)"><i>Saccaṃ dhammo dhiti cāgo,</i></a><br>
<a><i>sa ve pecca na socati.</i></a></p>
<p><a data-ref="sc14, vns191, vnp189, ms18Sn_220"><i>Iṅgha aññepi pucchassu,</i></a><br>
<a><i>puthū samaṇabrāhmaṇe;</i></a><br>
<a><i>Yadi saccā damā cāgā,</i></a><br>
<a><i>khantyā bhiyyodha vijjati”.</i></a></p>
<p><a data-ref="sc15, vns192, vnp190, ms18Sn_221"><i>“Kathaṃ nu dāni puccheyyaṃ,</i></a><br>
<a><i>Puthū samaṇabrāhmaṇe;</i></a><br>
<a data-var="Yohaṃ → sohaṃ (bj, pts-vp-pli1)"><i>Yohaṃ ajja pajānāmi,</i></a><br>
<a><i>Yo attho samparāyiko.</i></a></p>
<p><a data-ref="sc16, vns193, vnp191, ms18Sn_222"><i>Atthāya vata me buddho,</i></a><br>
<a><i>Vāsāyāḷavimāgamā;</i></a><br>
<a data-var="Yohaṃ → sohaṃ (bj, pts-vp-pli1)"><i>Yohaṃ ajja pajānāmi,</i></a><br>
<a><i>Yattha dinnaṃ mahapphalaṃ.</i></a></p>
<p><a data-ref="sc17, vns194, vnp192, ms18Sn_223"><i>So ahaṃ vicarissāmi,</i></a><br>
<a><i>Gāmā gāmaṃ purā puraṃ;</i></a><br>
<a><i>Namassamāno sambuddhaṃ,</i></a><br>
<a><i>Dhammassa ca sudhammatan”ti.</i></a></p>
</blockquote>
<p class="endsection"><a><i>Āḷavakasuttaṃ dasamaṃ.</i></a></p>
</article>
</section>
</div>
</body>
</html>
