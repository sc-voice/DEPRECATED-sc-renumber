<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.3">
<article>
<div class="hgroup">
<p class="division"><a><i>Sutta Nipāta 1.3</i></a></p>
<h1><a><i>Khaggavisāṇasutta</i></a></h1>
</div>
<blockquote class="gatha">
<p><a data-ref="sc1, vns35, vnp35, ms18Sn_38"><i>“Sabbesu bhūtesu nidhāya daṇḍaṃ,</i></a><br>
<a><i>Aviheṭhayaṃ aññatarampi tesaṃ;</i></a><br>
<a><i>Na puttamiccheyya kuto sahāyaṃ,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc2, vns36, vnp36, ms18Sn_39"><i>“Saṃsaggajātassa bhavanti snehā,</i></a><br>
<a><i>Snehanvayaṃ dukkhamidaṃ pahoti;</i></a><br>
<a><i>Ādīnavaṃ snehajaṃ pekkhamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc3, vns37, vnp37, ms18Sn_40"><i>“Mitte suhajje anukampamāno,</i></a><br>
<a><i>Hāpeti atthaṃ paṭibaddhacitto;</i></a><br>
<a data-var="santhave → sandhave (mr)"><i>Etaṃ bhayaṃ santhave pekkhamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc4, vns38, vnp38, pts-vp-pli7, ms18Sn_41"><i>“Vaṃso visālova yathā visatto,</i></a><br>
<a><i>Puttesu dāresu ca yā apekkhā;</i></a><br>
<a data-var="Vaṃsakkaḷīrova → vaṃsakaḷīrova (bj); vaṃsākaḷīro va (sya-all, km, pts-vp-pli1)"><i>Vaṃsakkaḷīrova asajjamāno,</i></a><br>
<a><i>Eko care khaggavisāṇakappo”.</i></a></p>
<p><a data-var="abaddho → abandho (sya-all, km)" data-ref="sc5, vns39, vnp39, ms18Sn_42"><i>“Migo araññamhi yathā abaddho,</i></a><br>
<a><i>Yenicchakaṃ gacchati gocarāya;</i></a><br>
<a><i>Viññū naro seritaṃ pekkhamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc6, vns40, vnp40, ms18Sn_43"><i>“Āmantanā hoti sahāyamajjhe,</i></a><br>
<a><i>Vāse ṭhāne gamane cārikāya;</i></a><br>
<a><i>Anabhijjhitaṃ seritaṃ pekkhamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc7, vns41, vnp41, ms18Sn_44"><i>“Khiḍḍā ratī hoti sahāyamajjhe,</i></a><br>
<a><i>Puttesu ca vipulaṃ hoti pemaṃ;</i></a><br>
<a><i>Piyavippayogaṃ vijigucchamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc8, vns42, vnp42, ms18Sn_45"><i>“Cātuddiso appaṭigho ca hoti,</i></a><br>
<a><i>Santussamāno itarītarena;</i></a><br>
<a><i>Parissayānaṃ sahitā achambhī,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc9, vns43, vnp43, ms18Sn_46"><i>“Dussaṅgahā pabbajitāpi eke,</i></a><br>
<a><i>Atho gahaṭṭhā gharamāvasantā;</i></a><br>
<a><i>Appossukko paraputtesu hutvā,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc10, vns44, vnp44, pts-vp-pli8, ms18Sn_47"><i>“Oropayitvā gihibyañjanāni,</i></a><br>
<a data-var="Sañchinnapatto → saṃsīnapatto (bj, pts-vp-pli1)"><i>Sañchinnapatto yathā koviḷāro;</i></a><br>
<a><i>Chetvāna vīro gihibandhanāni,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc11, vns45, vnp45, ms18Sn_48"><i>“Sace labhetha nipakaṃ sahāyaṃ,</i></a><br>
<a><i>Saddhiṃ caraṃ sādhuvihāridhīraṃ;</i></a><br>
<a><i>Abhibhuyya sabbāni parissayāni,</i></a><br>
<a><i>Careyya tenattamano satīmā”.</i></a></p>
<p><a data-ref="sc12, vns46, vnp46, ms18Sn_49"><i>“No ce labhetha nipakaṃ sahāyaṃ,</i></a><br>
<a><i>Saddhiṃ caraṃ sādhuvihāridhīraṃ;</i></a><br>
<a><i>Rājāva raṭṭhaṃ vijitaṃ pahāya,</i></a><br>
<a data-var="mātaṅgaraññeva nāgo → khaggavisāṇakappo (bj, pts-vp-pli1)"><i>Eko care mātaṅgaraññeva nāgo”.</i></a></p>
<p><a data-ref="sc13, vns47, vnp47, ms18Sn_50"><i>“Addhā pasaṃsāma sahāyasampadaṃ,</i></a><br>
<a><i>Seṭṭhā samā sevitabbā sahāyā;</i></a><br>
<a><i>Ete aladdhā anavajjabhojī,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc14, vns48, vnp48, ms18Sn_51"><i>“Disvā suvaṇṇassa pabhassarāni,</i></a><br>
<a><i>Kammāraputtena suniṭṭhitāni;</i></a><br>
<a data-var="Saṅghaṭṭamānāni → saṅghaṭṭayantāni ()"><i>Saṅghaṭṭamānāni duve bhujasmiṃ,</i></a><br>
<a><i>Eko care khaggavisāṇakappo”.</i></a></p>
<p><a data-var="dutīyena → dutiyena (sabbattha)" data-ref="sc15, vns49, vnp49, ms18Sn_52"><i>“Evaṃ dutīyena sahā mamassa,</i></a><br>
<a><i>Vācābhilāpo abhisajjanā vā;</i></a><br>
<a><i>Etaṃ bhayaṃ āyatiṃ pekkhamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc16, vns50, vnp50, ms18Sn_53"><i>“Kāmā hi citrā madhurā manoramā,</i></a><br>
<a><i>Virūparūpena mathenti cittaṃ;</i></a><br>
<a><i>Ādīnavaṃ kāmaguṇesu disvā,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc17, vns51, vnp51, ms18Sn_54"><i>“Ītī ca gaṇḍo ca upaddavo ca,</i></a><br>
<a><i>Rogo ca sallañca bhayañca metaṃ;</i></a><br>
<a><i>Etaṃ bhayaṃ kāmaguṇesu disvā,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc18, vns52, vnp52, pts-vp-pli9, ms18Sn_55"><i>“Sītañca uṇhañca khudaṃ pipāsaṃ,</i></a><br>
<a data-var="ḍaṃsasarīsape → ḍaṃsasiriṃsape (bj, sya-all, km, pts-vp-pli1)"><i>Vātātape ḍaṃsasarīsape ca;</i></a><br>
<a data-var="abhisambhavitvā → abhibbhavitvā (^tha-ap2#27 [Paccekabuddhaapadāna])"><i>Sabbānipetāni abhisambhavitvā,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc19, vns53, vnp53, ms18Sn_56"><i>“Nāgova yūthāni vivajjayitvā,</i></a><br>
<a><i>Sañjātakhandho padumī uḷāro;</i></a><br>
<a data-var="viharaṃ → vihare (bj, pts-vp-pli1)"><i>Yathābhirantaṃ viharaṃ araññe,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc20, vns54, vnp54, ms18Sn_57"><i>“Aṭṭhānataṃ saṅgaṇikāratassa,</i></a><br>
<a data-var="phassaye → phussaye (sya-all)"><i>Yaṃ phassaye sāmayikaṃ vimuttiṃ;</i></a><br>
<a><i>Ādiccabandhussa vaco nisamma,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc21, vns55, vnp55, ms18Sn_58"><i>“Diṭṭhīvisūkāni upātivatto,</i></a><br>
<a><i>Patto niyāmaṃ paṭiladdhamaggo;</i></a><br>
<a><i>Uppannañāṇomhi anaññaneyyo,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc22, vns56, vnp56, ms18Sn_59"><i>“Nillolupo nikkuho nippipāso,</i></a><br>
<a><i>Nimmakkho niddhantakasāvamoho;</i></a><br>
<a data-var="Nirāsayo → nirāsāso (mr)"><i>Nirāsayo sabbaloke bhavitvā,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc23, vns57, vnp57, ms18Sn_60"><i>“Pāpaṃ sahāyaṃ parivajjayetha,</i></a><br>
<a><i>Anatthadassiṃ visame niviṭṭhaṃ;</i></a><br>
<a><i>Sayaṃ na seve pasutaṃ pamattaṃ,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc24, vns58, vnp58, pts-vp-pli10, ms18Sn_61"><i>“Bahussutaṃ dhammadharaṃ bhajetha,</i></a><br>
<a><i>Mittaṃ uḷāraṃ paṭibhānavantaṃ;</i></a><br>
<a><i>Aññāya atthāni vineyya kaṅkhaṃ,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc25, vns59, vnp59, ms18Sn_62"><i>“Khiḍḍaṃ ratiṃ kāmasukhañca loke,</i></a><br>
<a><i>Analaṅkaritvā anapekkhamāno;</i></a><br>
<a data-var="Vibhūsanaṭṭhānā → vibhūsaṭṭhānā ()"><i>Vibhūsanaṭṭhānā virato saccavādī,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc26, vns60, vnp60, ms18Sn_63"><i>“Puttañca dāraṃ pitarañca mātaraṃ,</i></a><br>
<a data-var="bandhavāni → bandhavāni ca (pts-vp-pli1)"><i>Dhanāni dhaññāni ca bandhavāni;</i></a><br>
<a><i>Hitvāna kāmāni yathodhikāni,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc27, vns61, vnp61, ms18Sn_64"><i>“Saṅgo eso parittamettha sokhyaṃ,</i></a><br>
<a><i>Appassādo dukkhamettha bhiyyo;</i></a><br>
<a data-var="matīmā → mutīmā (bj, pts-vp-pli1, csp1ed); matimā (sya-all); matimā ()"><i>Gaḷo eso iti ñatvā matīmā,</i></a><br>
<a><i>Eko care khaggavisāṇakappo”.</i></a></p>
<p><a data-var="Sandālayitvāna → sandāḷayitvāna (bj); sandālayitvā (pts-vp-pli1); padālayitvāna (mr)" data-ref="sc28, vns62, vnp62, ms18Sn_65"><i>“Sandālayitvāna saṃyojanāni,</i></a><br>
<a><i>Jālaṃva bhetvā salilambucārī;</i></a><br>
<a><i>Aggīva daḍḍhaṃ anivattamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc29, vns63, vnp63, ms18Sn_66"><i>“Okkhittacakkhu na ca pādalolo,</i></a><br>
<a><i>Guttindriyo rakkhitamānasāno;</i></a><br>
<a><i>Anavassuto apariḍayhamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc30, vns64, vnp64, pts-vp-pli11, ms18Sn_67"><i>“Ohārayitvā gihibyañjanāni,</i></a><br>
<a data-var="Sañchannapatto → sañchinnapatto (sya-all); saṃchinnapatto (pts-vp-pli1); pacchinnapatto (mr) | pārichatto → pārichattako ()"><i>Sañchannapatto yathā pārichatto;</i></a><br>
<a><i>Kāsāyavattho abhinikkhamitvā,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc31, vns65, vnp65, ms18Sn_68"><i>“Rasesu gedhaṃ akaraṃ alolo,</i></a><br>
<a><i>Anaññaposī sapadānacārī;</i></a><br>
<a data-var="appaṭibaddhacitto → appaṭibandhacitto (mr)"><i>Kule kule appaṭibaddhacitto,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc32, vns66, vnp66, ms18Sn_69"><i>“Pahāya pañcāvaraṇāni cetaso,</i></a><br>
<a><i>Upakkilese byapanujja sabbe;</i></a><br>
<a data-var="chetva → chetvā (bj, sya-all, pts-vp-pli1, mr) | sinehadosaṃ → snehadosaṃ (bj, mr)"><i>Anissito chetva sinehadosaṃ,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc33, vns67, vnp67, ms18Sn_70"><i>“Vipiṭṭhikatvāna sukhaṃ dukhañca,</i></a><br>
<a><i>Pubbeva ca somanassadomanassaṃ;</i></a><br>
<a><i>Laddhānupekkhaṃ samathaṃ visuddhaṃ,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc34, vns68, vnp68, ms18Sn_71"><i>“Āraddhaviriyo paramatthapattiyā,</i></a><br>
<a><i>Alīnacitto akusītavutti;</i></a><br>
<a><i>Daḷhanikkamo thāmabalūpapanno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc35, vns69, vnp69, ms18Sn_72"><i>“Paṭisallānaṃ jhānamariñcamāno,</i></a><br>
<a><i>Dhammesu niccaṃ anudhammacārī;</i></a><br>
<a><i>Ādīnavaṃ sammasitā bhavesu,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc36, vns70, vnp70, ms18Sn_73"><i>“Taṇhakkhayaṃ patthayamappamatto,</i></a><br>
<a data-var="Aneḷamūgo → anelamūgo (bj, sya-all, pts-vp-pli1, mr)"><i>Aneḷamūgo sutavā satīmā;</i></a><br>
<a><i>Saṅkhātadhammo niyato padhānavā,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc37, vns71, vnp71, pts-vp-pli12, ms18Sn_74"><i>“Sīhova saddesu asantasanto,</i></a><br>
<a><i>Vātova jālamhi asajjamāno;</i></a><br>
<a data-var="alippamāno → alimpamāno (si, sya-all, mr)"><i>Padumaṃva toyena alippamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc38, vns72, vnp72, ms18Sn_75"><i>“Sīho yathā dāṭhabalī pasayha,</i></a><br>
<a><i>Rājā migānaṃ abhibhuyya cārī;</i></a><br>
<a><i>Sevetha pantāni senāsanāni,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc39, vns73, vnp73, ms18Sn_76"><i>“Mettaṃ upekkhaṃ karuṇaṃ vimuttiṃ,</i></a><br>
<a><i>Āsevamāno muditañca kāle;</i></a><br>
<a><i>Sabbena lokena avirujjhamāno,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc40, vns74, vnp74, ms18Sn_77"><i>“Rāgañca dosañca pahāya mohaṃ,</i></a><br>
<a><i>Sandālayitvāna saṃyojanāni;</i></a><br>
<a><i>Asantasaṃ jīvitasaṅkhayamhi,</i></a><br>
<a><i>Eko care khaggavisāṇakappo”.</i></a></p>
<p><a data-ref="sc41, vns75, vnp75, ms18Sn_78"><i>“Bhajanti sevanti ca kāraṇatthā,</i></a><br>
<a><i>Nikkāraṇā dullabhā ajja mittā;</i></a><br>
<a><i>Attaṭṭhapaññā asucī manussā,</i></a><br>
<a><i>Eko care khaggavisāṇakappo”.</i></a></p>
</blockquote>
<p class="endsection"><a><i>Khaggavisāṇasuttaṃ tatiyaṃ.</i></a></p>
</article>
</section>
</div>
</body>
</html>
