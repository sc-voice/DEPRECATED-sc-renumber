<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.12">
<article>
<div class="hgroup">
<p class="division"><a><i>Sutta Nipāta 1.12</i></a></p>
<h1><a><i>Munisutta</i></a></h1>
</div>
<blockquote class="gatha">
<p><a data-var="Santhavāto → sandhavato (mr)" data-ref="sc1, vns209, vnp207, ms18Sn_240"><i>Santhavāto bhayaṃ jātaṃ,</i></a><br>
<a><i>niketā jāyate rajo;</i></a><br>
<a><i>Aniketamasanthavaṃ,</i></a><br>
<a><i>etaṃ ve munidassanaṃ.</i></a></p>
<p><a data-ref="sc2, vns210, vnp208, ms18Sn_241"><i>Yo jātamucchijja na ropayeyya,</i></a><br>
<a><i>Jāyantamassa nānuppavecche;</i></a><br>
<a><i>Tamāhu ekaṃ muninaṃ carantaṃ,</i></a><br>
<a><i>Addakkhi so santipadaṃ mahesi.</i></a></p>
<p><a data-var="pamāya → pahāya (bj, mr); samāya (katthaci)" data-ref="sc3, vns211, vnp209, pts-vp-pli36, ms18Sn_242"><i>Saṅkhāya vatthūni pamāya bījaṃ,</i></a><br>
<a><i>Sinehamassa nānuppavecche;</i></a><br>
<a><i>Sa ve munī jātikhayantadassī,</i></a><br>
<a><i>Takkaṃ pahāya na upeti saṅkhaṃ.</i></a></p>
<p><a data-ref="sc4, vns212, vnp210, ms18Sn_243"><i>Aññāya sabbāni nivesanāni,</i></a><br>
<a><i>Anikāmayaṃ aññatarampi tesaṃ;</i></a><br>
<a><i>Sa ve munī vītagedho agiddho,</i></a><br>
<a><i>Nāyūhatī pāragato hi hoti.</i></a></p>
<p><a data-ref="sc5, vns213, vnp211, ms18Sn_244"><i>Sabbābhibhuṃ sabbaviduṃ sumedhaṃ,</i></a><br>
<a><i>Sabbesu dhammesu anūpalittaṃ;</i></a><br>
<a><i>Sabbañjahaṃ taṇhakkhaye vimuttaṃ,</i></a><br>
<a data-var="muni → muniṃ (bj, pts-vp-pli1)"><i>Taṃ vāpi dhīrā muni vedayanti.</i></a></p>
<p><a data-ref="sc6, vns214, vnp212, ms18Sn_245"><i>Paññābalaṃ sīlavatūpapannaṃ,</i></a><br>
<a><i>Samāhitaṃ jhānarataṃ satīmaṃ;</i></a><br>
<a><i>Saṅgā pamuttaṃ akhilaṃ anāsavaṃ,</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc7, vns215, vnp213, ms18Sn_246"><i>Ekaṃ carantaṃ munimappamattaṃ,</i></a><br>
<a><i>Nindāpasaṃsāsu avedhamānaṃ;</i></a><br>
<a><i>Sīhaṃva saddesu asantasantaṃ,</i></a><br>
<a><i>Vātaṃva jālamhi asajjamānaṃ;</i></a><br>
<a data-var="Padmaṃva → padumaṃva (bj, sya-all, pts-vp-pli1) | alippamānaṃ → alimpamānaṃ (sya-all, mr)"><i>Padmaṃva toyena alippamānaṃ,</i></a><br>
<a><i>Netāramaññesamanaññaneyyaṃ;</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc8, vns216, vnp214, pts-vp-pli37, ms18Sn_247"><i>Yo ogahaṇe thambhorivābhijāyati,</i></a><br>
<a data-var="vācāpariyantaṃ → vācaṃ pariyantaṃ (mr)"><i>Yasmiṃ pare vācāpariyantaṃ vadanti;</i></a><br>
<a><i>Taṃ vītarāgaṃ susamāhitindriyaṃ,</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc9, vns217, vnp215, ms18Sn_248"><i>Yo ve ṭhitatto tasaraṃva ujju,</i></a><br>
<a><i>Jigucchati kammehi pāpakehi;</i></a><br>
<a><i>Vīmaṃsamāno visamaṃ samañca,</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc10, vns218, vnp216, ms18Sn_249"><i>Yo saññatatto na karoti pāpaṃ,</i></a><br>
<a data-var="Daharo majjhimo ca muni → daharo ca majjhimo ca munī (bj); daharo ca majjho ca munī (sya-all, km, pts-vp-pli1)"><i>Daharo majjhimo ca muni yatatto;</i></a><br>
<a data-var="na so roseti → so na roseti (bj, pts-vp-pli1); na roseti (sya-all)"><i>Arosaneyyo na so roseti kañci,</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc11, vns219, vnp217, ms18Sn_250"><i>Yadaggato majjhato sesato vā,</i></a><br>
<a><i>Piṇḍaṃ labhetha paradattūpajīvī;</i></a><br>
<a><i>Nālaṃ thutuṃ nopi nipaccavādī,</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc12, vns220, vnp218, ms18Sn_251"><i>Muniṃ carantaṃ virataṃ methunasmā,</i></a><br>
<a><i>Yo yobbane nopanibajjhate kvaci;</i></a><br>
<a><i>Madappamādā virataṃ vippamuttaṃ,</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc13, vns221, vnp219, pts-vp-pli38, ms18Sn_252"><i>Aññāya lokaṃ paramatthadassiṃ,</i></a><br>
<a><i>Oghaṃ samuddaṃ atitariya tādiṃ;</i></a><br>
<a><i>Taṃ chinnaganthaṃ asitaṃ anāsavaṃ,</i></a><br>
<a><i>Taṃ vāpi dhīrā muni vedayanti.</i></a></p>
<p><a data-ref="sc14, vns222, vnp220, ms18Sn_253"><i>Asamā ubho dūravihāravuttino,</i></a><br>
<a data-var="Gihī → gihi (mr)"><i>Gihī dāraposī amamo ca subbato;</i></a><br>
<a><i>Parapāṇarodhāya gihī asaññato,</i></a><br>
<a data-var="pāṇine → pāṇino (bj)"><i>Niccaṃ munī rakkhati pāṇine yato.</i></a></p>
<p><a data-var="nīlagīvo → nīlagivo (sya-all)" data-ref="sc15, vns223, vnp221, ms18Sn_254"><i>Sikhī yathā nīlagīvo vihaṅgamo,</i></a><br>
<a><i>Haṃsassa nopeti javaṃ kudācanaṃ;</i></a><br>
<a><i>Evaṃ gihī nānukaroti bhikkhuno,</i></a><br>
<a><i>Munino vivittassa vanamhi jhāyatoti.</i></a></p>
</blockquote>
<p class="endsection"><a><i>Munisuttaṃ dvādasamaṃ.</i></a></p>
<p class="endsutta"><a><i>Uragavaggo paṭhamo.</i></a></p>
<blockquote class="uddanagatha">
<p><a data-ref="sc16, ms18Sn_258"><i>Urago dhaniyo ceva,</i></a><br>
<a><i>visāṇañca tathā kasi;</i></a><br>
<a><i>Cundo parābhavo ceva,</i></a><br>
<a><i>vasalo mettabhāvanā.</i></a></p>
<p><a data-ref="sc17, ms18Sn_259"><i>Sātāgiro āḷavako,</i></a><br>
<a><i>Vijayo ca tathā muni;</i></a><br>
<a><i>Dvādasetāni suttāni,</i></a><br>
<a><i>Uragavaggoti vuccatīti.</i></a></p>
</blockquote>
</article>
</section>
</div>
</body>
</html>
