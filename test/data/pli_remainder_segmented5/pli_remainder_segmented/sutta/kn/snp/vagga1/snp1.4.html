<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.4">
<article>
<div class="hgroup">
<p class="division"><a><i>Sutta Nipāta 1.4</i></a></p>
<h1><a><i>Kasibhāradvājasutta</i></a></h1>
</div>
<p><span class="evam"><a data-var="dakkhiṇāgirismiṃ → dakkhiṇagirismiṃ (mr)" data-ref="sc1, pts-vp-pli13, ms18Sn_80"><i>Evaṃ me sutaṃ—</i></a></span> <a><i> ekaṃ samayaṃ bhagavā magadhesu viharati dakkhiṇāgirismiṃ ekanāḷāyaṃ brāhmaṇagāme.</i></a> <a><i>Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle.</i></a> <a><i>Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.</i></a> <a><i>Tena kho pana samayena kasibhāradvājassa brāhmaṇassa parivesanā vattati.</i></a> <a><i>Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi.</i></a></p>
<p><a data-ref="sc2, ms18Sn_81"><i>Addasā kho kasibhāradvājo brāhmaṇo bhagavantaṃ piṇḍāya ṭhitaṃ.</i></a> <a><i>Disvāna bhagavantaṃ etadavoca:</i></a> <a><i>“ahaṃ kho, samaṇa, kasāmi ca vapāmi ca;</i></a> <a><i>kasitvā ca vapitvā ca bhuñjāmi.</i></a> <a><i>Tvampi, samaṇa, kasassu ca vapassu ca;</i></a> <a><i>kasitvā ca vapitvā ca bhuñjassū”ti.</i></a></p>
<p><a data-var="Na kho pana mayaṃ → na kho pana samaṇa (sya-all)" data-ref="sc3, ms18Sn_82"><i>“Ahampi kho, brāhmaṇa, kasāmi ca vapāmi ca;</i></a> <a data-var="balībadde → balivadde (bj, pts-vp-pli1); balibaddhe (sya-all, csp1ed)"><i>kasitvā ca vapitvā ca bhuñjāmī”ti.</i></a> <a><i>“Na kho pana mayaṃ passāma bhoto gotamassa yugaṃ vā naṅgalaṃ vā phālaṃ vā pācanaṃ vā balībadde vā.</i></a> <a><i>Atha ca pana bhavaṃ gotamo evamāha:</i></a> <a><i>‘ahampi kho, brāhmaṇa, kasāmi ca vapāmi ca;</i></a> <a><i>kasitvā ca vapitvā ca bhuñjāmī’”ti.</i></a></p>
<p><a data-ref="sc4, ms18Sn_83"><i>Atha kho kasibhāradvājo brāhmaṇo bhagavantaṃ gāthāya ajjhabhāsi:</i></a></p>
<blockquote class="gatha">
<p><a data-ref="sc5, vns76, vnp76, ms18Sn_84"><i>“Kassako paṭijānāsi,</i></a><br>
<a><i>na ca passāma te kasiṃ;</i></a><br>
<a><i>Kasiṃ no pucchito brūhi,</i></a><br>
<a><i>yathā jānemu te kasiṃ”.</i></a></p>
<p><a data-ref="sc6, vns77, vnp77, ms18Sn_85"><i>“Saddhā bījaṃ tapo vuṭṭhi,</i></a><br>
<a><i>paññā me yuganaṅgalaṃ;</i></a><br>
<a><i>Hirī īsā mano yottaṃ,</i></a><br>
<a><i>sati me phālapācanaṃ.</i></a></p>
<p><a data-ref="sc7, vns78, vnp78, pts-vp-pli14, ms18Sn_86"><i>Kāyagutto vacīgutto,</i></a><br>
<a><i>āhāre udare yato;</i></a><br>
<a><i>Saccaṃ karomi niddānaṃ,</i></a><br>
<a><i>soraccaṃ me pamocanaṃ.</i></a></p>
<p><a data-ref="sc8, vns79, vnp79, ms18Sn_87"><i>Vīriyaṃ me dhuradhorayhaṃ,</i></a><br>
<a><i>yogakkhemādhivāhanaṃ;</i></a><br>
<a><i>Gacchati anivattantaṃ,</i></a><br>
<a><i>yattha gantvā na socati.</i></a></p>
<p><a data-ref="sc9, vns80, vnp80, ms18Sn_88"><i>Evamesā kasī kaṭṭhā,</i></a><br>
<a><i>Sā hoti amatapphalā;</i></a><br>
<a><i>Etaṃ kasiṃ kasitvāna,</i></a><br>
<a><i>Sabbadukkhā pamuccatī”ti.</i></a></p>
</blockquote>
<p><a data-var="pāyasaṃ → pāyāsaṃ (sabbattha)" data-ref="sc10, ms18Sn_89"><i>Atha kho kasibhāradvājo brāhmaṇo mahatiyā kaṃsapātiyā pāyasaṃ vaḍḍhetvā bhagavato upanāmesi:</i></a> <a data-var="amatapphalaṃ → amataphalaṃ (bj, pts-vp-pli1); amatapphalampi (^sn7.11#1 [11. Kasibhāradvājasutta])"><i>“bhuñjatu bhavaṃ gotamo pāyasaṃ.</i></a> <a><i>Kassako bhavaṃ;</i></a> <a><i>yañhi bhavaṃ gotamo amatapphalaṃ kasiṃ kasatī”ti.</i></a></p>
<blockquote class="gatha">
<p><a data-ref="sc11, vns81, vnp81, ms18Sn_90"><i>“Gāthābhigītaṃ me abhojaneyyaṃ,</i></a><br>
<a><i>Sampassataṃ brāhmaṇa nesa dhammo;</i></a><br>
<a><i>Gāthābhigītaṃ panudanti buddhā,</i></a><br>
<a><i>Dhamme satī brāhmaṇa vuttiresā.</i></a></p>
<p><a data-ref="sc12, vns82, vnp82, ms18Sn_91"><i>Aññena ca kevalinaṃ mahesiṃ,</i></a><br>
<a><i>Khīṇāsavaṃ kukkuccavūpasantaṃ;</i></a><br>
<a><i>Annena pānena upaṭṭhahassu,</i></a><br>
<a><i>Khettaṃ hi taṃ puññapekkhassa hotī”ti.</i></a></p>
</blockquote>
<p><a data-ref="sc13, pts-vp-pli15, ms18Sn_92"><i>“Atha kassa cāhaṃ, bho gotama, imaṃ pāyasaṃ dammī”ti?</i></a> <a><i>“Na khvāhaṃ taṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa so pāyaso bhutto sammā pariṇāmaṃ gaccheyya, aññatra tathāgatassa vā tathāgatasāvakassa vā.</i></a> <a><i>Tena hi tvaṃ, brāhmaṇa, taṃ pāyasaṃ appaharite vā chaḍḍehi appāṇake vā udake opilāpehī”ti.</i></a></p>
<p><a data-var="sandhūpāyati sampadhūpāyati → saṃdhūmāyati sampadhumāyati (cck); saṃdhūmāyati sampadhūmāyati (sya1ed, sya2ed)" data-ref="sc14, ms18Sn_93"><i>Atha kho kasibhāradvājo brāhmaṇo taṃ pāyasaṃ appāṇake udake opilāpesi.</i></a> <a data-var="divasaṃ santatto → divasasantatto (bj, sya-all, km, pts-vp-pli1)"><i>Atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.</i></a> <a><i>Seyyathāpi nāma phālo divasaṃ santatto udake pakkhitto cicciṭāyati ciṭiciṭāyati sandhūpāyati sampadhūpāyati;</i></a> <a><i>evamevaṃ so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.</i></a></p>
<p><a data-var="dakkhantī’ti → dakkhintīti (bj, km, pts-vp-pli1)" data-ref="sc15, pts-vp-pli16, ms18Sn_94"><i>Atha kho kasibhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṃ etadavoca:</i></a> <a><i>“abhikkantaṃ, bho gotama, abhikkantaṃ, bho gotama.</i></a> <a><i>Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya, ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito.</i></a> <a><i>Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca, labheyyāhaṃ bhoto gotamassa santike pabbajjaṃ, labheyyaṃ upasampadan”ti.</i></a></p>
<p><a data-var="Aññataro ca → aññataro ca kho (bj, pts-vp-pli1); aññataro kho (sya-all, km, mr)" data-ref="sc16, ms18Sn_95"><i>Alattha kho kasibhāradvājo brāhmaṇo bhagavato santike pabbajjaṃ, alatthaupasampadaṃ.</i></a> <a><i>Acirūpasampanno kho panāyasmā bhāradvājo eko vūpakaṭṭho appamattoātāpī pahitatto viharanto nacirasseva—</i></a> <a><i>yassatthāya kulaputtā sammadevaagārasmā anagāriyaṃ pabbajanti, tadanuttaraṃ—</i></a> <a><i>brahmacariyapariyosānaṃ diṭṭhevadhamme sayaṃ abhiññā sacchikatvā upasampajja vihāsi.</i></a> <a><i>“Khīṇā jāti, vusitaṃbrahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.</i></a> <a><i>Aññataro capanāyasmā bhāradvājo arahataṃ ahosīti.</i></a></p>
<p class="endsection"><a><i>Kasibhāradvājasuttaṃ catutthaṃ.</i></a></p>
</article>
</section>
</div>
</body>
</html>
