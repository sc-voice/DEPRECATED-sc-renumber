<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.5">
<article>
<div class="hgroup">
<p class="division"><a><i>Sutta Nipāta 1.5</i></a></p>
<h1><a><i>Cundasutta</i></a></h1>
</div>
<blockquote class="gatha">
<p><a data-ref="sc1, vns83, vnp83, ms18Sn_97"><i>“Pucchāmi muniṃ pahūtapaññaṃ,</i></a><br>
<span class="speaker"><a><i>(iti cundo kammāraputto):</i></a></span><br>
<a><i>Buddhaṃ dhammassāmiṃ vītataṇhaṃ;</i></a><br>
<a data-var="Dvipaduttamaṃ → dipaduttamaṃ (bj, sya-all, km, pts-vp-pli1)"><i>Dvipaduttamaṃ sārathīnaṃ pavaraṃ,</i></a><br>
<a><i>Kati loke samaṇā tadiṅgha brūhi”.</i></a></p>
<p><a data-ref="sc2, vns84, vnp84, pts-vp-pli17, ms18Sn_98"><i>“Caturo samaṇā na pañcamatthi,</i></a><br>
<span class="speaker"><a><i>(cundāti bhagavā):</i></a></span><br>
<a><i>Te te āvikaromi sakkhipuṭṭho;</i></a><br>
<a><i>Maggajino maggadesako ca,</i></a><br>
<a><i>Magge jīvati yo ca maggadūsī”.</i></a></p>
<p><a data-ref="sc3, vns85, vnp85, ms18Sn_99"><i>“Kaṃ maggajinaṃ vadanti buddhā,</i></a><br>
<span class="speaker"><a><i>(iti cundo kammāraputto):</i></a></span><br>
<a><i>Maggakkhāyī kathaṃ atulyo hoti;</i></a><br>
<a><i>Magge jīvati me brūhi puṭṭho,</i></a><br>
<a data-var="maggadūsiṃ → maggadūsī (mr)"><i>Atha me āvikarohi maggadūsiṃ”.</i></a></p>
<p><a data-ref="sc4, vns86, vnp86, ms18Sn_100"><i>“Yo tiṇṇakathaṅkatho visallo,</i></a><br>
<a><i>Nibbānābhirato anānugiddho;</i></a><br>
<a><i>Lokassa sadevakassa netā,</i></a><br>
<a><i>Tādiṃ maggajinaṃ vadanti buddhā.</i></a></p>
<p><a data-ref="sc5, vns87, vnp87, ms18Sn_101"><i>Paramaṃ paramanti yodha ñatvā,</i></a><br>
<a><i>Akkhāti vibhajate idheva dhammaṃ;</i></a><br>
<a><i>Taṃ kaṅkhachidaṃ muniṃ anejaṃ,</i></a><br>
<a><i>Dutiyaṃ bhikkhunamāhu maggadesiṃ.</i></a></p>
<p><a data-ref="sc6, vns88, vnp88, ms18Sn_102"><i>Yo dhammapade sudesite,</i></a><br>
<a><i>Magge jīvati saññato satīmā;</i></a><br>
<a><i>Anavajjapadāni sevamāno,</i></a><br>
<a><i>Tatiyaṃ bhikkhunamāhu maggajīviṃ.</i></a></p>
<p><a data-ref="sc7, vns89, vnp89, ms18Sn_103"><i>Chadanaṃ katvāna subbatānaṃ,</i></a><br>
<a><i>Pakkhandī kuladūsako pagabbho;</i></a><br>
<a><i>Māyāvī asaññato palāpo,</i></a><br>
<a><i>Patirūpena caraṃ sa maggadūsī.</i></a></p>
<p><a data-ref="sc8, vns90, vnp90, pts-vp-pli18, ms18Sn_104"><i>Ete ca paṭivijjhi yo gahaṭṭho,</i></a><br>
<a><i>Sutavā ariyasāvako sapañño;</i></a><br>
<a data-var="Sabbe netādisāti → sabbe te tādisāti (bj); sabbe ne tādisāti (sya-all, pts-vp-pli1)"><i>Sabbe netādisāti ñatvā,</i></a><br>
<a><i>Iti disvā na hāpeti tassa saddhā;</i></a><br>
<a><i>Kathaṃ hi duṭṭhena asampaduṭṭhaṃ,</i></a><br>
<a><i>Suddhaṃ asuddhena samaṃ kareyyā”ti.</i></a></p>
</blockquote>
<p class="endsection"><a><i>Cundasuttaṃ pañcamaṃ.</i></a></p>
</article>
</section>
</div>
</body>
</html>
