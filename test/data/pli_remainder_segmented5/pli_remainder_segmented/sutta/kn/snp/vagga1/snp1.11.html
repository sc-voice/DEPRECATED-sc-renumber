<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp1.11">
<article>
<div class="hgroup">
<p class="division"><a><i>Sutta Nipāta 1.11</i></a></p>
<h1><a><i>Vijayasutta</i></a></h1>
</div>
<blockquote class="gatha">
<p><a data-ref="sc1, vns195, vnp193, pts-vp-pli34, ms18Sn_225"><i>Caraṃ vā yadi vā tiṭṭhaṃ,</i></a><br>
<a><i>nisinno uda vā sayaṃ;</i></a><br>
<a><i>Samiñjeti pasāreti,</i></a><br>
<a><i>esā kāyassa iñjanā.</i></a></p>
<p><a data-var="Aṭṭhinahārusaṃyutto → aṭṭhinhārūhi saṃyutto (sya-all, mr); aṭṭhīnahārusaññutto (pts-vp-pli1)" data-ref="sc2, vns196, vnp194, ms18Sn_226"><i>Aṭṭhinahārusaṃyutto,</i></a><br>
<a><i>tacamaṃsāvalepano;</i></a><br>
<a><i>Chaviyā kāyo paṭicchanno,</i></a><br>
<a><i>yathābhūtaṃ na dissati.</i></a></p>
<p><a data-ref="sc3, vns197, vnp195, ms18Sn_227"><i>Antapūro udarapūro,</i></a><br>
<a data-var="yakanapeḷassa → yakapeḷassa (bj, sya-all, pts-vp-pli1)"><i>yakanapeḷassa vatthino;</i></a><br>
<a><i>Hadayassa papphāsassa,</i></a><br>
<a><i>vakkassa pihakassa ca.</i></a></p>
<p><a data-ref="sc4, vns198, vnp196, ms18Sn_228"><i>Siṅghāṇikāya kheḷassa,</i></a><br>
<a><i>sedassa ca medassa ca;</i></a><br>
<a><i>Lohitassa lasikāya,</i></a><br>
<a><i>pittassa ca vasāya ca.</i></a></p>
<p><a data-ref="sc5, vns199, vnp197, ms18Sn_229"><i>Athassa navahi sotehi,</i></a><br>
<a><i>asucī savati sabbadā;</i></a><br>
<a><i>Akkhimhā akkhigūthako,</i></a><br>
<a><i>kaṇṇamhā kaṇṇagūthako.</i></a></p>
<p><a data-ref="sc6, vns200, vnp198, ms18Sn_230"><i>Siṅghāṇikā ca nāsato,</i></a><br>
<a><i>mukhena vamatekadā;</i></a><br>
<a><i>Pittaṃ semhañca vamati,</i></a><br>
<a><i>kāyamhā sedajallikā.</i></a></p>
<p><a data-ref="sc7, vns201, vnp199, ms18Sn_231"><i>Athassa susiraṃ sīsaṃ,</i></a><br>
<a><i>matthaluṅgassa pūritaṃ;</i></a><br>
<a><i>Subhato naṃ maññati bālo,</i></a><br>
<a><i>avijjāya purakkhato.</i></a></p>
<p><a data-ref="sc8, vns202, vnp200, ms18Sn_232"><i>Yadā ca so mato seti,</i></a><br>
<a><i>Uddhumāto vinīlako;</i></a><br>
<a><i>Apaviddho susānasmiṃ,</i></a><br>
<a><i>Anapekkhā honti ñātayo.</i></a></p>
<p><a data-var="suvānā → suvāṇā (bj, sya-all); supāṇā (pts-vp-pli1)" data-ref="sc9, vns203, vnp201, ms18Sn_233"><i>Khādanti naṃ suvānā ca,</i></a><br>
<a data-var="siṅgālā → sigālā (bj, pts-vp-pli1)"><i>siṅgālā ca vakā kimī;</i></a><br>
<a><i>Kākā gijjhā ca khādanti,</i></a><br>
<a><i>ye caññe santi pāṇino.</i></a></p>
<p><a data-ref="sc10, vns204, vnp202, pts-vp-pli35, ms18Sn_234"><i>Sutvāna buddhavacanaṃ,</i></a><br>
<a><i>Bhikkhu paññāṇavā idha;</i></a><br>
<a><i>So kho naṃ parijānāti,</i></a><br>
<a><i>Yathābhūtañhi passati.</i></a></p>
<p><a data-ref="sc11, vns205, vnp203, ms18Sn_235"><i>Yathā idaṃ tathā etaṃ,</i></a><br>
<a><i>Yathā etaṃ tathā idaṃ;</i></a><br>
<a><i>Ajjhattañca bahiddhā ca,</i></a><br>
<a><i>Kāye chandaṃ virājaye.</i></a></p>
<p><a data-ref="sc12, vns206, vnp204, ms18Sn_236"><i>Chandarāgaviratto so,</i></a><br>
<a><i>Bhikkhu paññāṇavā idha;</i></a><br>
<a><i>Ajjhagā amataṃ santiṃ,</i></a><br>
<a><i>Nibbānaṃ padamaccutaṃ.</i></a></p>
<p><a data-var="Dvipādakoyaṃ → dipādakoyaṃ (bj, sya-all, km, pts-vp-pli1)" data-ref="sc13, vns207, vnp205, ms18Sn_237"><i>Dvipādakoyaṃ asuci,</i></a><br>
<a data-var="parihīrati → parihārati (csp1ed)"><i>Duggandho parihīrati;</i></a><br>
<a><i>Nānākuṇapaparipūro,</i></a><br>
<a><i>Vissavanto tato tato.</i></a></p>
<p><a data-ref="sc14, vns208, vnp206, ms18Sn_238"><i>Etādisena kāyena,</i></a><br>
<a data-var="uṇṇametave → unnametave (?)"><i>Yo maññe uṇṇametave;</i></a><br>
<a><i>Paraṃ vā avajāneyya,</i></a><br>
<a><i>Kimaññatra adassanāti.</i></a></p>
</blockquote>
<p class="endsection"><a><i>Vijayasuttaṃ ekādasamaṃ.</i></a></p>
</article>
</section>
</div>
</body>
</html>
