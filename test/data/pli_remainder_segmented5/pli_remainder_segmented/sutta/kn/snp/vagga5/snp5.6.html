<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp5.6">
<article>
<div class="hgroup">
<p class="division"><a><i>Sutta Nipāta 5.6</i></a></p>
<h1><a><i>Dhotakamāṇavapucchā</i></a></h1>
</div>
<blockquote class="gatha">
<p><a data-ref="sc1, vns1068, vnp1061, ms18Sn_1254"><i>“Pucchāmi taṃ bhagavā brūhi metaṃ,</i></a><br>
<span class="speaker"><a><i>(iccāyasmā dhotako):</i></a></span><br>
<a><i>Vācābhikaṅkhāmi mahesi tuyhaṃ;</i></a><br>
<a><i>Tava sutvāna nigghosaṃ,</i></a><br>
<a><i>Sikkhe nibbānamattano”.</i></a></p>
<p><a data-ref="sc2, vns1069, vnp1062, ms18Sn_1255"><i>“Tenahātappaṃ karohi,</i></a><br>
<span class="speaker"><a><i>(dhotakāti bhagavā):</i></a></span><br>
<a><i>Idheva nipako sato;</i></a><br>
<a><i>Ito sutvāna nigghosaṃ,</i></a><br>
<a><i>Sikkhe nibbānamattano”.</i></a></p>
<p><a data-ref="sc3, vns1070, vnp1063, ms18Sn_1256"><i>“Passāmahaṃ devamanussaloke,</i></a><br>
<a><i>Akiñcanaṃ brāhmaṇamiriyamānaṃ;</i></a><br>
<a><i>Taṃ taṃ namassāmi samantacakkhu,</i></a><br>
<a><i>Pamuñca maṃ sakka kathaṅkathāhi”.</i></a></p>
<p><a data-var="sahissāmi → gamissāmi (bj, pts-vp-pli1); samissāmi (sya-all)" data-ref="sc4, vns1071, vnp1064, ms18Sn_1257"><i>“Nāhaṃ sahissāmi pamocanāya,</i></a><br>
<a><i>Kathaṃkathiṃ dhotaka kañci loke;</i></a><br>
<a data-var="abhijānamāno → ājānamāno (bj, sya-all, pts-vp-pli1)"><i>Dhammañca seṭṭhaṃ abhijānamāno,</i></a><br>
<a><i>Evaṃ tuvaṃ oghamimaṃ taresi”.</i></a></p>
<p><a data-ref="sc5, vns1072, vnp1065, pts-vp-pli205, ms18Sn_1258"><i>“Anusāsa brahme karuṇāyamāno,</i></a><br>
<a><i>Vivekadhammaṃ yamahaṃ vijaññaṃ;</i></a><br>
<a><i>Yathāhaṃ ākāsova abyāpajjamāno,</i></a><br>
<a><i>Idheva santo asito careyyaṃ”.</i></a></p>
<p><a data-ref="sc6, vns1073, vnp1066, ms18Sn_1259"><i>“Kittayissāmi te santiṃ,</i></a><br>
<span class="speaker"><a><i>(dhotakāti bhagavā):</i></a></span><br>
<a><i>Diṭṭhe dhamme anītihaṃ;</i></a><br>
<a><i>Yaṃ viditvā sato caraṃ,</i></a><br>
<a><i>Tare loke visattikaṃ”.</i></a></p>
<p><a data-ref="sc7, vns1074, vnp1067, ms18Sn_1260"><i>“Tañcāhaṃ abhinandāmi,</i></a><br>
<a><i>mahesi santimuttamaṃ;</i></a><br>
<a><i>Yaṃ viditvā sato caraṃ,</i></a><br>
<a><i>tare loke visattikaṃ”.</i></a></p>
<p><a data-ref="sc8, vns1075, vnp1068, ms18Sn_1261"><i>“Yaṃ kiñci sampajānāsi,</i></a><br>
<span class="speaker"><a><i>(dhotakāti bhagavā):</i></a></span><br>
<a><i>Uddhaṃ adho tiriyañcāpi majjhe;</i></a><br>
<a><i>Etaṃ viditvā saṅgoti loke,</i></a><br>
<a><i>Bhavābhavāya mākāsi taṇhan”ti.</i></a></p>
</blockquote>
<p class="endsection"><a><i>Dhotakamāṇavapucchā pañcamī.</i></a></p>
</article>
</section>
</div>
</body>
</html>
