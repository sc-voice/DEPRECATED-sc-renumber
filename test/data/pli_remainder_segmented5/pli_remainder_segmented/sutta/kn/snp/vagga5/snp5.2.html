<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp5.2">
<article>
<div class="hgroup">
<p class="division"><a><i>Sutta Nipāta 5.2</i></a></p>
<h1><a data-var="Ajitamāṇavapucchā → ajitasuttaṃ (bj); ajitamāṇavapañhā (cck); ajitapañhā (sya1ed, sya2ed)"><i>Ajitamāṇavapucchā</i></a></h1>
</div>
<blockquote class="gatha">
<p><a data-ref="sc1, vns1039, vnp1032, ms18Sn_1221"><i>“Kenassu nivuto loko,</i></a><br>
<span class="speaker"><a><i>(iccāyasmā ajito):</i></a></span><br>
<a><i>Kenassu nappakāsati;</i></a><br>
<a><i>Kissābhilepanaṃ brūsi,</i></a><br>
<a><i>Kiṃsu tassa mahabbhayaṃ”.</i></a></p>
<p><a data-ref="sc2, vns1040, vnp1033, ms18Sn_1222"><i>“Avijjāya nivuto loko,</i></a><br>
<span class="speaker"><a><i>(ajitāti bhagavā):</i></a></span><br>
<a><i>Vevicchā pamādā nappakāsati;</i></a><br>
<a><i>Jappābhilepanaṃ brūmi,</i></a><br>
<a><i>Dukkhamassa mahabbhayaṃ”.</i></a></p>
<p><a data-ref="sc3, vns1041, vnp1034, pts-vp-pli198, ms18Sn_1223"><i>“Savanti sabbadhi sotā,</i></a><br>
<span class="speaker"><a><i>(iccāyasmā ajito):</i></a></span><br>
<a><i>Sotānaṃ kiṃ nivāraṇaṃ;</i></a><br>
<a><i>Sotānaṃ saṃvaraṃ brūhi,</i></a><br>
<a data-var="pidhiyyare → pithīyare (bj-a); pithiyyare (sya-all, pts-vp-pli1); pidhīyare (?)"><i>Kena sotā pidhiyyare”.</i></a></p>
<p><a data-ref="sc4, vns1042, vnp1035, ms18Sn_1224"><i>“Yāni sotāni lokasmiṃ,</i></a><br>
<span class="speaker"><a><i>(ajitāti bhagavā):</i></a></span><br>
<a><i>Sati tesaṃ nivāraṇaṃ;</i></a><br>
<a><i>Sotānaṃ saṃvaraṃ brūmi,</i></a><br>
<a><i>Paññāyete pidhiyyare”.</i></a></p>
<p><a data-var="sati yañca → satī ceva (bj); satī ca (sya-all, pts-vp-pli1); sati cāpi ()" data-ref="sc5, vns1043, vnp1036, ms18Sn_1225"><i>“Paññā ceva sati yañca,</i></a><br>
<span class="speaker"><a><i>(iccāyasmā ajito):</i></a></span><br>
<a><i>Nāmarūpañca mārisa;</i></a><br>
<a><i>Etaṃ me puṭṭho pabrūhi,</i></a><br>
<a><i>Katthetaṃ uparujjhati”.</i></a></p>
<p><a data-ref="sc6, vns1044, vnp1037, ms18Sn_1226"><i>“Yametaṃ pañhaṃ apucchi,</i></a><br>
<a><i>ajita taṃ vadāmi te;</i></a><br>
<a><i>Yattha nāmañca rūpañca,</i></a><br>
<a><i>asesaṃ uparujjhati;</i></a><br>
<a><i>Viññāṇassa nirodhena,</i></a><br>
<a><i>etthetaṃ uparujjhati”.</i></a></p>
<p><a data-ref="sc7, vns1045, vnp1038, ms18Sn_1227"><i>“Ye ca saṅkhātadhammāse,</i></a><br>
<a><i>ye ca sekhā puthū idha;</i></a><br>
<a><i>Tesaṃ me nipako iriyaṃ,</i></a><br>
<a><i>puṭṭho pabrūhi mārisa”.</i></a></p>
<p><a data-ref="sc8, vns1046, vnp1039, ms18Sn_1228"><i>“Kāmesu nābhigijjheyya,</i></a><br>
<a><i>Manasānāvilo siyā;</i></a><br>
<a><i>Kusalo sabbadhammānaṃ,</i></a><br>
<a><i>Sato bhikkhu paribbaje”ti.</i></a></p>
</blockquote>
<p class="endsection"><a><i>Ajitamāṇavapucchā paṭhamā.</i></a></p>
</article>
</section>
</div>
</body>
</html>
