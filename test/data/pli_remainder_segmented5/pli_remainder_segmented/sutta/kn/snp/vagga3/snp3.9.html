<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.9">
<article>
<div class="hgroup">
<p class="division"><a><i>Sutta Nipāta 3.9</i></a></p>
<h1><a><i>Vāseṭṭhasutta</i></a></h1>
</div>
<p><span class="evam"><a data-var="jāṇussoṇi → jānussoni (bj); jāṇusoṇi (mr)" data-ref="sc1, pts-vp-pli115, ms18Sn_716"><i>Evaṃ me sutaṃ—</i></a></span> <a data-var="anucaṅkamantānaṃ anuvicarantānaṃ → anucaṅkamamānānaṃ anuvicaramānānaṃ (bj, pts-vp-pli1); anucaṅkamānānaṃ anuvicaramānānaṃ (si)"><i> ekaṃ samayaṃ bhagavā icchānaṅgale viharati icchānaṅgalavanasaṇḍe.</i></a> <a><i>Tena khopana samayena sambahulā abhiññātā abhiññātā brāhmaṇamahāsālā icchānaṅgalepaṭivasanti, seyyathidaṃ—</i></a> <a><i>caṅkī brāhmaṇo, tārukkho brāhmaṇo, pokkharasātibrāhmaṇo, jāṇussoṇi brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā.</i></a> <a><i>Atha kho vāseṭṭhabhāradvājānaṃ māṇavānaṃ jaṅghāvihāraṃ anucaṅkamantānaṃ anuvicarantānaṃ ayamantarākathā udapādi:</i></a> <a><i>“kathaṃ, bho, brāhmaṇo hotī”ti?</i></a></p>
<p><a data-ref="sc2, ms18Sn_717"><i>Bhāradvājo māṇavo evamāha:</i></a> <a><i>“yato kho, bho, ubhato sujāto hoti mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena, ettāvatā kho bho brāhmaṇo hotī”ti.</i></a></p>
<p><a data-var="vatasampanno → vattasampanno (bj, sya-all ^mn98#1 [Vāseṭṭhasutta])" data-ref="sc3, pts-vp-pli116, ms18Sn_718"><i>Vāseṭṭho māṇavo evamāha:</i></a> <a><i>“yato kho, bho, sīlavā ca hoti vatasampanno ca, ettāvatā kho, bho, brāhmaṇo hotī”ti.</i></a> <a><i>Neva kho asakkhi bhāradvājo māṇavo vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ.</i></a></p>
<p><a data-var="ayaṃ kho, bho → ayaṃ bho (bj, sya-all, mr); ayaṃ kho (pts-vp-pli1)" data-ref="sc4, ms18Sn_719"><i>Atha kho vāseṭṭho māṇavo bhāradvājaṃ māṇavaṃ āmantesi:</i></a> <a><i>“ayaṃ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe;</i></a> <a><i>taṃ kho pana bhavantaṃ gotamaṃ evaṃ kalyāṇo kittisaddo abbhuggato:</i></a> <a><i>‘itipi …pe… buddho bhagavā’ti.</i></a> <a><i>Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma.</i></a> <a><i>Yathā no samaṇo gotamo byākarissati tathā naṃ dhāressāmā”ti.</i></a> <a><i>“Evaṃ, bho”ti kho bhāradvājo māṇavo vāseṭṭhassa māṇavassa paccassosi.</i></a></p>
<p><a data-ref="sc5, ms18Sn_720"><i>Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu.</i></a> <a><i>Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.</i></a> <a><i>Ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi:</i></a></p>
<blockquote class="gatha">
<p><a data-ref="sc6, vns600, vnp594, ms18Sn_721"><i>“Anuññātapaṭiññātā,</i></a><br>
<a><i>tevijjā mayamasmubho;</i></a><br>
<a><i>Ahaṃ pokkharasātissa,</i></a><br>
<a><i>tārukkhassāyaṃ māṇavo.</i></a></p>
<p><a data-ref="sc7, vns601, vnp595, ms18Sn_722"><i>Tevijjānaṃ yadakkhātaṃ,</i></a><br>
<a><i>Tatra kevalinosmase;</i></a><br>
<a><i>Padakasma veyyākaraṇā,</i></a><br>
<a><i>Jappe ācariyasādisā.</i></a></p>
<p><a data-ref="sc8, vns602, vnp596, pts-vp-pli117, ms18Sn_723"><i>Tesaṃ no jātivādasmiṃ,</i></a><br>
<a><i>vivādo atthi gotama;</i></a><br>
<a><i>Jātiyā brāhmaṇo hoti,</i></a><br>
<a><i>bhāradvājo iti bhāsati;</i></a><br>
<a data-var="kammunā → kammanā (bj, pts-vp-pli1)"><i>Ahañca kammunā brūmi,</i></a><br>
<a><i>evaṃ jānāhi cakkhuma.</i></a></p>
<p><a data-ref="sc9, vns603, vnp597, ms18Sn_724"><i>Te na sakkoma saññāpetuṃ,</i></a><br>
<a><i>aññamaññaṃ mayaṃ ubho;</i></a><br>
<a data-var="Bhavantaṃ → bhagavantaṃ (bj, mr)"><i>Bhavantaṃ puṭṭhumāgamhā,</i></a><br>
<a><i>sambuddhaṃ iti vissutaṃ.</i></a></p>
<p><a data-ref="sc10, vns604, vnp598, ms18Sn_725"><i>Candaṃ yathā khayātītaṃ,</i></a><br>
<a><i>pecca pañjalikā janā;</i></a><br>
<a><i>Vandamānā namassanti,</i></a><br>
<a><i>evaṃ lokasmi gotamaṃ.</i></a></p>
<p><a data-ref="sc11, vns605, vnp599, ms18Sn_726"><i>Cakkhuṃ loke samuppannaṃ,</i></a><br>
<a><i>mayaṃ pucchāma gotamaṃ;</i></a><br>
<a><i>Jātiyā brāhmaṇo hoti,</i></a><br>
<a><i>udāhu bhavati kammunā;</i></a><br>
<a><i>Ajānataṃ no pabrūhi,</i></a><br>
<a><i>yathā jānemu brāhmaṇaṃ”.</i></a></p>
<p><a data-ref="sc12, vns606, vnp600, ms18Sn_727"><i>“Tesaṃ vo ahaṃ byakkhissaṃ,</i></a><br>
<span class="speaker"><a><i>(vāseṭṭhāti bhagavā):</i></a></span><br>
<a><i>Anupubbaṃ yathātathaṃ;</i></a><br>
<a><i>Jātivibhaṅgaṃ pāṇānaṃ,</i></a><br>
<a><i>Aññamaññā hi jātiyo.</i></a></p>
<p><a data-ref="sc13, vns607, vnp601, ms18Sn_728"><i>Tiṇarukkhepi jānātha,</i></a><br>
<a><i>na cāpi paṭijānare;</i></a><br>
<a><i>Liṅgaṃ jātimayaṃ tesaṃ,</i></a><br>
<a><i>aññamaññā hi jātiyo.</i></a></p>
<p><a data-ref="sc14, vns608, vnp602, pts-vp-pli118, ms18Sn_729"><i>Tato kīṭe paṭaṅge ca,</i></a><br>
<a><i>yāva kunthakipillike;</i></a><br>
<a><i>Liṅgaṃ jātimayaṃ tesaṃ,</i></a><br>
<a><i>aññamaññā hi jātiyo.</i></a></p>
<p><a data-ref="sc15, vns609, vnp603, ms18Sn_730"><i>Catuppadepi jānātha,</i></a><br>
<a><i>Khuddake ca mahallake;</i></a><br>
<a><i>Liṅgaṃ jātimayaṃ tesaṃ,</i></a><br>
<a><i>Aññamaññā hi jātiyo.</i></a></p>
<p><a data-ref="sc16, vns610, vnp604, ms18Sn_731"><i>Pādūdarepi jānātha,</i></a><br>
<a><i>Urage dīghapiṭṭhike;</i></a><br>
<a><i>Liṅgaṃ jātimayaṃ tesaṃ,</i></a><br>
<a><i>Aññamaññā hi jātiyo.</i></a></p>
<p><a data-ref="sc17, vns611, vnp605, ms18Sn_732"><i>Tato macchepi jānātha,</i></a><br>
<a><i>Odake vārigocare;</i></a><br>
<a><i>Liṅgaṃ jātimayaṃ tesaṃ,</i></a><br>
<a><i>Aññamaññā hi jātiyo.</i></a></p>
<p><a data-ref="sc18, vns612, vnp606, ms18Sn_733"><i>Tato pakkhīpi jānātha,</i></a><br>
<a><i>Pattayāne vihaṅgame;</i></a><br>
<a><i>Liṅgaṃ jātimayaṃ tesaṃ,</i></a><br>
<a><i>Aññamaññā hi jātiyo.</i></a></p>
<p><a data-ref="sc19, vns613, vnp607, ms18Sn_734"><i>Yathā etāsu jātīsu,</i></a><br>
<a><i>Liṅgaṃ jātimayaṃ puthu;</i></a><br>
<a><i>Evaṃ natthi manussesu,</i></a><br>
<a><i>Liṅgaṃ jātimayaṃ puthu.</i></a></p>
<p><a data-ref="sc20, vns614, vnp608, ms18Sn_735"><i>Na kesehi na sīsena,</i></a><br>
<a><i>Na kaṇṇehi na akkhibhi;</i></a><br>
<a><i>Na mukhena na nāsāya,</i></a><br>
<a><i>Na oṭṭhehi bhamūhi vā.</i></a></p>
<p><a data-ref="sc21, vns615, vnp609, ms18Sn_736"><i>Na gīvāya na aṃsehi,</i></a><br>
<a><i>Na udarena na piṭṭhiyā;</i></a><br>
<a><i>Na soṇiyā na urasā,</i></a><br>
<a data-var="Na sambādhe na methune → na sambādhā na methunā (sya-all, mr)"><i>Na sambādhe na methune.</i></a></p>
<p><a data-ref="sc22, vns616, vnp610, ms18Sn_737"><i>Na hatthehi na pādehi,</i></a><br>
<a><i>Nāṅgulīhi nakhehi vā;</i></a><br>
<a><i>Na jaṅghāhi na ūrūhi,</i></a><br>
<a><i>Na vaṇṇena sarena vā;</i></a><br>
<a><i>Liṅgaṃ jātimayaṃ neva,</i></a><br>
<a><i>Yathā aññāsu jātisu.</i></a></p>
<p><a data-var="Paccattañca sarīresu → paccattaṃ sasarīresu (sya-all, pts-vp-pli1)" data-ref="sc23, vns617, vnp611, pts-vp-pli119, ms18Sn_738"><i>Paccattañca sarīresu,</i></a><br>
<a><i>Manussesvetaṃ na vijjati;</i></a><br>
<a><i>Vokārañca manussesu,</i></a><br>
<a><i>Samaññāya pavuccati.</i></a></p>
<p><a data-ref="sc24, vns618, vnp612, ms18Sn_739"><i>Yo hi koci manussesu,</i></a><br>
<a><i>Gorakkhaṃ upajīvati;</i></a><br>
<a><i>Evaṃ vāseṭṭha jānāhi,</i></a><br>
<a><i>Kassako so na brāhmaṇo.</i></a></p>
<p><a data-ref="sc25, vns619, vnp613, ms18Sn_740"><i>Yo hi koci manussesu,</i></a><br>
<a><i>Puthusippena jīvati;</i></a><br>
<a><i>Evaṃ vāseṭṭha jānāhi,</i></a><br>
<a><i>Sippiko so na brāhmaṇo.</i></a></p>
<p><a data-ref="sc26, vns620, vnp614, ms18Sn_741"><i>Yo hi koci manussesu,</i></a><br>
<a><i>Vohāraṃ upajīvati;</i></a><br>
<a><i>Evaṃ vāseṭṭha jānāhi,</i></a><br>
<a><i>Vāṇijo so na brāhmaṇo.</i></a></p>
<p><a data-ref="sc27, vns621, vnp615, ms18Sn_742"><i>Yo hi koci manussesu,</i></a><br>
<a><i>Parapessena jīvati;</i></a><br>
<a><i>Evaṃ vāseṭṭha jānāhi,</i></a><br>
<a data-var="Pessiko → pessako (mr)"><i>Pessiko so na brāhmaṇo.</i></a></p>
<p><a data-ref="sc28, vns622, vnp616, ms18Sn_743"><i>Yo hi koci manussesu,</i></a><br>
<a><i>Adinnaṃ upajīvati;</i></a><br>
<a><i>Evaṃ vāseṭṭha jānāhi,</i></a><br>
<a><i>Coro eso na brāhmaṇo.</i></a></p>
<p><a data-ref="sc29, vns623, vnp617, ms18Sn_744"><i>Yo hi koci manussesu,</i></a><br>
<a><i>Issatthaṃ upajīvati;</i></a><br>
<a><i>Evaṃ vāseṭṭha jānāhi,</i></a><br>
<a><i>Yodhājīvo na brāhmaṇo.</i></a></p>
<p><a data-ref="sc30, vns624, vnp618, ms18Sn_745"><i>Yo hi koci manussesu,</i></a><br>
<a><i>Porohiccena jīvati;</i></a><br>
<a><i>Evaṃ vāseṭṭha jānāhi,</i></a><br>
<a><i>Yājako eso na brāhmaṇo.</i></a></p>
<p><a data-ref="sc31, vns625, vnp619, ms18Sn_746"><i>Yo hi koci manussesu,</i></a><br>
<a><i>Gāmaṃ raṭṭhañca bhuñjati;</i></a><br>
<a><i>Evaṃ vāseṭṭha jānāhi,</i></a><br>
<a><i>Rājā eso na brāhmaṇo.</i></a></p>
<p><a data-ref="sc32, vns626, vnp620, ms18Sn_747"><i>Na cāhaṃ brāhmaṇaṃ brūmi,</i></a><br>
<a><i>Yonijaṃ mattisambhavaṃ;</i></a><br>
<a><i>Bhovādi nāma so hoti,</i></a><br>
<a data-var="Sace → sa ve (bj, sya-all, pts-vp-pli1)"><i>Sace hoti sakiñcano;</i></a><br>
<a><i>Akiñcanaṃ anādānaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc33, vns627, vnp621, ms18Sn_748"><i>Sabbasaṃyojanaṃ chetvā,</i></a><br>
<a><i>Yo ve na paritassati;</i></a><br>
<a><i>Saṅgātigaṃ visaṃyuttaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc34, vns628, vnp622, pts-vp-pli120, ms18Sn_749"><i>Chetvā naddhiṃ varattañca,</i></a><br>
<a><i>Sandānaṃ sahanukkamaṃ;</i></a><br>
<a><i>Ukkhittapalighaṃ buddhaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc35, vns629, vnp623, ms18Sn_750"><i>Akkosaṃ vadhabandhañca,</i></a><br>
<a><i>Aduṭṭho yo titikkhati;</i></a><br>
<a><i>Khantībalaṃ balānīkaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc36, vns630, vnp624, ms18Sn_751"><i>Akkodhanaṃ vatavantaṃ,</i></a><br>
<a><i>Sīlavantaṃ anussadaṃ;</i></a><br>
<a><i>Dantaṃ antimasārīraṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc37, vns631, vnp625, ms18Sn_752"><i>Vāri pokkharapatteva,</i></a><br>
<a><i>Āraggeriva sāsapo;</i></a><br>
<a><i>Yo na limpati kāmesu,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc38, vns632, vnp626, ms18Sn_753"><i>Yo dukkhassa pajānāti,</i></a><br>
<a><i>Idheva khayamattano;</i></a><br>
<a><i>Pannabhāraṃ visaṃyuttaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc39, vns633, vnp627, ms18Sn_754"><i>Gambhīrapaññaṃ medhāviṃ,</i></a><br>
<a><i>Maggāmaggassa kovidaṃ;</i></a><br>
<a><i>Uttamatthamanuppattaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc40, vns634, vnp628, ms18Sn_755"><i>Asaṃsaṭṭhaṃ gahaṭṭhehi,</i></a><br>
<a><i>Anāgārehi cūbhayaṃ;</i></a><br>
<a><i>Anokasārimappicchaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc41, vns635, vnp629, ms18Sn_756"><i>Nidhāya daṇḍaṃ bhūtesu,</i></a><br>
<a><i>Tasesu thāvaresu ca;</i></a><br>
<a><i>Yo na hanti na ghāteti,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc42, vns636, vnp630, ms18Sn_757"><i>Aviruddhaṃ viruddhesu,</i></a><br>
<a><i>Attadaṇḍesu nibbutaṃ;</i></a><br>
<a><i>Sādānesu anādānaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc43, vns637, vnp631, ms18Sn_758"><i>Yassa rāgo ca doso ca,</i></a><br>
<a><i>Māno makkho ca pātito;</i></a><br>
<a><i>Sāsaporiva āraggā,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc44, vns638, vnp632, pts-vp-pli121, ms18Sn_759"><i>Akakkasaṃ viññāpaniṃ,</i></a><br>
<a><i>Giraṃ saccamudīraye;</i></a><br>
<a><i>Yāya nābhisaje kañci,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc45, vns639, vnp633, ms18Sn_760"><i>Yodha dīghaṃ va rassaṃ vā,</i></a><br>
<a><i>Aṇuṃ thūlaṃ subhāsubhaṃ;</i></a><br>
<a><i>Loke adinnaṃ nādiyati,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc46, vns640, vnp634, ms18Sn_761"><i>Āsā yassa na vijjanti,</i></a><br>
<a><i>Asmiṃ loke paramhi ca;</i></a><br>
<a data-var="Nirāsāsaṃ → nirāsasaṃ (bj); nirāsayaṃ (sya-all, pts-vp-pli1); nirāsakaṃ (?)"><i>Nirāsāsaṃ visaṃyuttaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc47, vns641, vnp635, ms18Sn_762"><i>Yassālayā na vijjanti,</i></a><br>
<a><i>Aññāya akathaṅkathī;</i></a><br>
<a><i>Amatogadhamanuppattaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc48, vns642, vnp636, ms18Sn_763"><i>Yodha puññañca pāpañca,</i></a><br>
<a><i>Ubho saṅgamupaccagā;</i></a><br>
<a><i>Asokaṃ virajaṃ suddhaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc49, vns643, vnp637, ms18Sn_764"><i>Candaṃva vimalaṃ suddhaṃ,</i></a><br>
<a><i>Vippasannamanāvilaṃ;</i></a><br>
<a><i>Nandībhavaparikkhīṇaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc50, vns644, vnp638, ms18Sn_765"><i>Yomaṃ palipathaṃ duggaṃ,</i></a><br>
<a><i>Saṃsāraṃ mohamaccagā;</i></a><br>
<a><i>Tiṇṇo pāraṅgato jhāyī,</i></a><br>
<a><i>Anejo akathaṅkathī;</i></a><br>
<a><i>Anupādāya nibbuto,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc51, vns645, vnp639, ms18Sn_766"><i>Yodha kāme pahantvāna,</i></a><br>
<a><i>Anāgāro paribbaje;</i></a><br>
<a><i>Kāmabhavaparikkhīṇaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc52, vns646, vnp640, ms18Sn_767"><i>Yodha taṇhaṃ pahantvāna,</i></a><br>
<a><i>Anāgāro paribbaje;</i></a><br>
<a><i>Taṇhābhavaparikkhīṇaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc53, vns647, vnp641, ms18Sn_768"><i>Hitvā mānusakaṃ yogaṃ,</i></a><br>
<a><i>Dibbaṃ yogaṃ upaccagā;</i></a><br>
<a><i>Sabbayogavisaṃyuttaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc54, vns648, vnp642, ms18Sn_769"><i>Hitvā ratiñca aratiṃ,</i></a><br>
<a><i>Sītibhūtaṃ nirūpadhiṃ;</i></a><br>
<a><i>Sabbalokābhibhuṃ vīraṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-var="vedi → yo'veti (?)" data-ref="sc55, vns649, vnp643, pts-vp-pli122, ms18Sn_770"><i>Cutiṃ yo vedi sattānaṃ,</i></a><br>
<a><i>Upapattiñca sabbaso;</i></a><br>
<a><i>Asattaṃ sugataṃ buddhaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc56, vns650, vnp644, ms18Sn_771"><i>Yassa gatiṃ na jānanti,</i></a><br>
<a><i>Devā gandhabbamānusā;</i></a><br>
<a><i>Khīṇāsavaṃ arahantaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc57, vns651, vnp645, ms18Sn_772"><i>Yassa pure ca pacchā ca,</i></a><br>
<a><i>Majjhe ca natthi kiñcanaṃ;</i></a><br>
<a><i>Akiñcanaṃ anādānaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc58, vns652, vnp646, ms18Sn_773"><i>Usabhaṃ pavaraṃ vīraṃ,</i></a><br>
<a><i>Mahesiṃ vijitāvinaṃ;</i></a><br>
<a><i>Anejaṃ nhātakaṃ buddhaṃ,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-var="vedi → yo'veti (?)" data-ref="sc59, vns653, vnp647, ms18Sn_774"><i>Pubbenivāsaṃ yo vedi,</i></a><br>
<a><i>Saggāpāyañca passati;</i></a><br>
<a><i>Atho jātikkhayaṃ patto,</i></a><br>
<a><i>Tamahaṃ brūmi brāhmaṇaṃ.</i></a></p>
<p><a data-ref="sc60, vns654, vnp648, ms18Sn_775"><i>Samaññā hesā lokasmiṃ,</i></a><br>
<a><i>Nāmagottaṃ pakappitaṃ;</i></a><br>
<a><i>Sammuccā samudāgataṃ,</i></a><br>
<a><i>Tattha tattha pakappitaṃ.</i></a></p>
<p><a data-ref="sc61, vns655, vnp649, ms18Sn_776"><i>Dīgharattamanusayitaṃ,</i></a><br>
<a><i>Diṭṭhigatamajānataṃ;</i></a><br>
<a data-var="Ajānantā no → ajānantā te (bj, csp-a)"><i>Ajānantā no pabruvanti,</i></a><br>
<a><i>Jātiyā hoti brāhmaṇo.</i></a></p>
<p><a data-ref="sc62, vns656, vnp650, ms18Sn_777"><i>Na jaccā brāhmaṇo hoti,</i></a><br>
<a><i>Na jaccā hoti abrāhmaṇo;</i></a><br>
<a><i>Kammunā brāhmaṇo hoti,</i></a><br>
<a><i>Kammunā hoti abrāhmaṇo.</i></a></p>
<p><a data-ref="sc63, vns657, vnp651, ms18Sn_778"><i>Kassako kammunā hoti,</i></a><br>
<a><i>Sippiko hoti kammunā;</i></a><br>
<a><i>Vāṇijo kammunā hoti,</i></a><br>
<a><i>Pessiko hoti kammunā.</i></a></p>
<p><a data-ref="sc64, vns658, vnp652, ms18Sn_779"><i>Coropi kammunā hoti,</i></a><br>
<a><i>Yodhājīvopi kammunā;</i></a><br>
<a><i>Yājako kammunā hoti,</i></a><br>
<a><i>Rājāpi hoti kammunā.</i></a></p>
<p><a data-ref="sc65, vns659, vnp653, pts-vp-pli123, ms18Sn_780"><i>Evametaṃ yathābhūtaṃ,</i></a><br>
<a><i>Kammaṃ passanti paṇḍitā;</i></a><br>
<a><i>Paṭiccasamuppādadassā,</i></a><br>
<a><i>Kammavipākakovidā.</i></a></p>
<p><a data-ref="sc66, vns660, vnp654, ms18Sn_781"><i>Kammunā vattati loko,</i></a><br>
<a><i>Kammunā vattati pajā;</i></a><br>
<a><i>Kammanibandhanā sattā,</i></a><br>
<a><i>Rathassāṇīva yāyato.</i></a></p>
<p><a data-ref="sc67, vns661, vnp655, ms18Sn_782"><i>Tapena brahmacariyena,</i></a><br>
<a><i>Saṃyamena damena ca;</i></a><br>
<a><i>Etena brāhmaṇo hoti,</i></a><br>
<a><i>Etaṃ brāhmaṇamuttamaṃ.</i></a></p>
<p><a data-ref="sc68, vns662, vnp656, ms18Sn_783"><i>Tīhi vijjāhi sampanno,</i></a><br>
<a><i>santo khīṇapunabbhavo;</i></a><br>
<a><i>Evaṃ vāseṭṭha jānāhi,</i></a><br>
<a><i>brahmā sakko vijānatan”ti.</i></a></p>
</blockquote>
<p><a data-var="pāṇupete → pāṇupetaṃ (bj, mr)" data-ref="sc69, ms18Sn_784"><i>Evaṃ vutte, vāseṭṭhabhāradvājā māṇavā bhagavantaṃ etadavocuṃ:</i></a> <a><i>“abhikkantaṃ, bho gotama …pe…</i></a> <a><i>upāsake no bhavaṃ gotamo dhāretu ajjatagge pāṇupete saraṇaṃ gate”ti.</i></a></p>
<p class="endsection"><a><i>Vāseṭṭhasuttaṃ navamaṃ.</i></a></p>
</article>
</section>
</div>
</body>
</html>
