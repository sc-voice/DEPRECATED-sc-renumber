<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.1">
<article>
<div class="hgroup">
<p class="division"><a><i>Sutta Nipāta 3.1</i></a></p>
<h1><a data-var="Pabbajjāsutta → pabbajāsuttaṃ (sya1ed, sya2ed)"><i>Pabbajjāsutta</i></a></h1>
</div>
<blockquote class="gatha">
<p><a data-ref="sc1, vns408, vnp405, pts-vp-pli72, ms18Sn_472"><i>“Pabbajjaṃ kittayissāmi,</i></a><br>
<a><i>yathā pabbaji cakkhumā;</i></a><br>
<a><i>Yathā vīmaṃsamāno so,</i></a><br>
<a><i>pabbajjaṃ samarocayi.</i></a></p>
<p><a data-ref="sc2, vns409, vnp406, ms18Sn_473"><i>Sambādhoyaṃ gharāvāso,</i></a><br>
<a><i>rajassāyatanaṃ iti;</i></a><br>
<a><i>Abbhokāsova pabbajjā,</i></a><br>
<a><i>iti disvāna pabbaji.</i></a></p>
<p><a data-ref="sc3, vns410, vnp407, ms18Sn_474"><i>Pabbajitvāna kāyena,</i></a><br>
<a><i>pāpakammaṃ vivajjayi;</i></a><br>
<a><i>Vacīduccaritaṃ hitvā,</i></a><br>
<a><i>ājīvaṃ parisodhayi.</i></a></p>
<p><a data-ref="sc4, vns411, vnp408, ms18Sn_475"><i>Agamā rājagahaṃ buddho,</i></a><br>
<a><i>magadhānaṃ giribbajaṃ;</i></a><br>
<a><i>Piṇḍāya abhihāresi,</i></a><br>
<a><i>ākiṇṇavaralakkhaṇo”.</i></a></p>
<p><a data-ref="sc5, vns412, vnp409, ms18Sn_476"><i>Tamaddasā bimbisāro,</i></a><br>
<a><i>pāsādasmiṃ patiṭṭhito;</i></a><br>
<a><i>Disvā lakkhaṇasampannaṃ,</i></a><br>
<a><i>imamatthaṃ abhāsatha.</i></a></p>
<p><a data-ref="sc6, vns413, vnp410, ms18Sn_477"><i>“Imaṃ bhonto nisāmetha,</i></a><br>
<a><i>abhirūpo brahā suci;</i></a><br>
<a><i>Caraṇena ca sampanno,</i></a><br>
<a><i>yugamattañca pekkhati.</i></a></p>
<p><a data-ref="sc7, vns414, vnp411, ms18Sn_478"><i>Okkhittacakkhu satimā,</i></a><br>
<a><i>nāyaṃ nīcakulāmiva;</i></a><br>
<a><i>Rājadūtābhidhāvantu,</i></a><br>
<a><i>kuhiṃ bhikkhu gamissati”.</i></a></p>
<p><a data-ref="sc8, vns415, vnp412, ms18Sn_479"><i>Te pesitā rājadūtā,</i></a><br>
<a><i>piṭṭhito anubandhisuṃ;</i></a><br>
<a><i>Kuhiṃ gamissati bhikkhu,</i></a><br>
<a><i>kattha vāso bhavissati.</i></a></p>
<p><a data-ref="sc9, vns416, vnp413, ms18Sn_480"><i>Sapadānaṃ caramāno,</i></a><br>
<a><i>guttadvāro susaṃvuto;</i></a><br>
<a><i>Khippaṃ pattaṃ apūresi,</i></a><br>
<a><i>sampajāno paṭissato.</i></a></p>
<p><a data-ref="sc10, vns417, vnp414, pts-vp-pli73, ms18Sn_481"><i>Piṇḍacāraṃ caritvāna,</i></a><br>
<a><i>Nikkhamma nagarā muni;</i></a><br>
<a><i>Paṇḍavaṃ abhihāresi,</i></a><br>
<a><i>Ettha vāso bhavissati.</i></a></p>
<p><a data-ref="sc11, vns418, vnp415, ms18Sn_482"><i>Disvāna vāsūpagataṃ,</i></a><br>
<a data-var="Tayo → tato (bj, pts-vp-pli1)"><i>Tayo dūtā upāvisuṃ;</i></a><br>
<a data-var="ekova → eko va dūto (bj); eko ca dūto (sya-all, pts-vp-pli1)"><i>Tesu ekova āgantvā,</i></a><br>
<a><i>Rājino paṭivedayi.</i></a></p>
<p><a data-ref="sc12, vns419, vnp416, ms18Sn_483"><i>“Esa bhikkhu mahārāja,</i></a><br>
<a data-var="puratthato → purakkhato (bj, sya-all, mr)"><i>Paṇḍavassa puratthato;</i></a><br>
<a><i>Nisinno byagghusabhova,</i></a><br>
<a><i>Sīhova girigabbhare”.</i></a></p>
<p><a data-ref="sc13, vns420, vnp417, ms18Sn_484"><i>Sutvāna dūtavacanaṃ,</i></a><br>
<a><i>Bhaddayānena khattiyo;</i></a><br>
<a><i>Taramānarūpo niyyāsi,</i></a><br>
<a><i>Yena paṇḍavapabbato.</i></a></p>
<p><a data-ref="sc14, vns421, vnp418, ms18Sn_485"><i>Sa yānabhūmiṃ yāyitvā,</i></a><br>
<a><i>Yānā oruyha khattiyo;</i></a><br>
<a><i>Pattiko upasaṅkamma,</i></a><br>
<a><i>Āsajja naṃ upāvisi.</i></a></p>
<p><a data-ref="sc15, vns422, vnp419, ms18Sn_486"><i>Nisajja rājā sammodi,</i></a><br>
<a><i>Kathaṃ sāraṇīyaṃ tato;</i></a><br>
<a><i>Kathaṃ so vītisāretvā,</i></a><br>
<a><i>Imamatthaṃ abhāsatha.</i></a></p>
<p><a data-ref="sc16, vns423, vnp420, ms18Sn_487"><i>“Yuvā ca daharo cāsi,</i></a><br>
<a data-var="Paṭhamuppattiko → paṭhamuppatito (bj); paṭhamuppattito (sya-all)"><i>Paṭhamuppattiko susu;</i></a><br>
<a><i>Vaṇṇārohena sampanno,</i></a><br>
<a><i>Jātimā viya khattiyo.</i></a></p>
<p><a data-ref="sc17, vns424, vnp421, ms18Sn_488"><i>Sobhayanto anīkaggaṃ,</i></a><br>
<a><i>Nāgasaṅghapurakkhato;</i></a><br>
<a><i>Dadāmi bhoge bhuñjassu,</i></a><br>
<a><i>Jātiṃ akkhāhi pucchito”.</i></a></p>
<p><a data-ref="sc18, vns425, vnp422, ms18Sn_489"><i>“Ujuṃ janapado rāja,</i></a><br>
<a><i>Himavantassa passato;</i></a><br>
<a><i>Dhanaviriyena sampanno,</i></a><br>
<a data-var="Kosalesu → kosalassa (sya-all, mr)"><i>Kosalesu niketino.</i></a></p>
<p><a data-var="Ādiccā → ādicco (mr)" data-ref="sc19, vns426, vnp423, pts-vp-pli74, ms18Sn_490"><i>Ādiccā nāma gottena,</i></a><br>
<a data-var="Sākiyā → sākiyo (mr)"><i>Sākiyā nāma jātiyā;</i></a><br>
<a><i>Tamhā kulā pabbajitomhi,</i></a><br>
<a><i>Na kāme abhipatthayaṃ.</i></a></p>
<p><a data-ref="sc20, vns427, vnp424, ms18Sn_491"><i>Kāmesvādīnavaṃ disvā,</i></a><br>
<a><i>Nekkhammaṃ daṭṭhu khemato;</i></a><br>
<a><i>Padhānāya gamissāmi,</i></a><br>
<a><i>Ettha me rañjatī mano”ti.</i></a></p>
</blockquote>
<p class="endsection"><a><i>Pabbajjāsuttaṃ paṭhamaṃ.</i></a></p>
</article>
</section>
</div>
</body>
</html>
