<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="snp3.5">
<article>
<div class="hgroup">
<p class="division"><a><i>Sutta Nipāta 3.5</i></a></p>
<h1><a data-var="Māghasutta → dhammikasuttaṃ (cck)"><i>Māghasutta</i></a></h1>
</div>
<p><span class="evam"><a data-ref="sc1, pts-vp-pli87, ms18Sn_568"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati gijjhakūṭe pabbate.</i></a> <a><i>Atha kho māgho māṇavo yena bhagavā tenupasaṅkami; upasaṅkamitvā bhagavatā saddhiṃ sammodi.</i></a> <a><i>Sammodanīyaṃ kathaṃ sāraṇīyaṃ vītisāretvā ekamantaṃ nisīdi.</i></a> <a><i>Ekamantaṃ nisinno kho māgho māṇavo bhagavantaṃ etadavoca:</i></a></p>
<p><a data-ref="sc2, ms18Sn_569"><i>“Ahañhi, bho gotama, dāyako dānapati vadaññū yācayogo;</i></a> <a><i>dhammena bhoge pariyesāmi;</i></a> <a><i>dhammena bhoge pariyesitvā dhammaladdhehi bhogehi dhammādhigatehi ekassapi dadāmi dvinnampi tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṃsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi.</i></a> <a><i>Kaccāhaṃ, bho gotama, evaṃ dadanto evaṃ yajanto bahuṃ puññaṃ pasavāmī”ti?</i></a></p>
<p><a data-ref="sc3, ms18Sn_570"><i>“Taggha tvaṃ, māṇava, evaṃ dadanto evaṃ yajanto bahuṃ puññaṃ pasavasi.</i></a> <a><i>Yo kho,māṇava, dāyako dānapati vadaññū yācayogo;</i></a> <a><i>dhammena bhoge pariyesati;</i></a> <a><i>dhammena bhoge pariyesitvā dhammaladdhehi bhogehi dhammādhigatehi ekassapi dadāti …pe… satassapi dadāti, bhiyyopi dadāti, bahuṃ so puññaṃ pasavatī”ti.</i></a> <a><i>Atha kho māgho māṇavo bhagavantaṃ gāthāya ajjhabhāsi—</i></a></p>
<blockquote class="gatha">
<p><a data-ref="sc4, vns492, vnp487, pts-vp-pli88, ms18Sn_571"><i>“Pucchāmahaṃ gotamaṃ vadaññuṃ,</i></a><br>
<span class="speaker"><a><i>(iti māgho māṇavo):</i></a></span><br>
<a data-var="agahaṃ → agihaṃ (bj, pts-vp-pli1); agehaṃ (mr)"><i>Kāsāyavāsiṃ agahaṃ carantaṃ;</i></a><br>
<a data-var="dānapati → dānapatī (bj, sya-all, pts-vp-pli1)"><i>Yo yācayogo dānapati gahaṭṭho,</i></a><br>
<a data-var="puññapekkho → puññapekho (bj, pts-vp-pli1, mr)"><i>Puññatthiko yajati puññapekkho;</i></a><br>
<a><i>Dadaṃ paresaṃ idha annapānaṃ,</i></a><br>
<a><i>Kathaṃ hutaṃ yajamānassa sujjhe”.</i></a></p>
<p><a data-ref="sc5, vns493, vnp488, ms18Sn_572"><i>“Yo yācayogo dānapati gahaṭṭho,</i></a><br>
<span class="speaker"><a><i>(māghāti bhagavā):</i></a></span><br>
<a><i>Puññatthiko yajati puññapekkho;</i></a><br>
<a><i>Dadaṃ paresaṃ idha annapānaṃ,</i></a><br>
<a><i>Ārādhaye dakkhiṇeyyebhi tādi”.</i></a></p>
<p><a data-ref="sc6, vns494, vnp489, ms18Sn_573"><i>“Yo yācayogo dānapati gahaṭṭho,</i></a><br>
<span class="speaker"><a><i>(iti māgho māṇavo):</i></a></span><br>
<a><i>Puññatthiko yajati puññapekkho;</i></a><br>
<a><i>Dadaṃ paresaṃ idha annapānaṃ,</i></a><br>
<a><i>Akkhāhi me bhagavā dakkhiṇeyye”.</i></a></p>
<p><a data-var="asattā → alaggā (sya-all)" data-ref="sc7, vns495, vnp490, ms18Sn_574"><i>“Ye ve asattā vicaranti loke,</i></a><br>
<a><i>Akiñcanā kevalino yatattā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc8, vns496, vnp491, ms18Sn_575"><i>Ye sabbasaṃyojanabandhanacchidā,</i></a><br>
<a><i>Dantā vimuttā anīghā nirāsā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc9, vns497, vnp492, ms18Sn_576"><i>Ye sabbasaṃyojanavippamuttā,</i></a><br>
<a><i>Dantā vimuttā anīghā nirāsā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc10, vns498, vnp493, ms18Sn_577"><i>Rāgañca dosañca pahāya mohaṃ,</i></a><br>
<a><i>Khīṇāsavā vūsitabrahmacariyā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc11, vns499, vnp494, ms18Sn_578"><i>Yesu na māyā vasati na māno,</i></a><br>
<a><i>Khīṇāsavā vūsitabrahmacariyā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc12, vns500, vnp494A, pts-vp-pli89, ms18Sn_579"><i>Ye vītalobhā amamā nirāsā,</i></a><br>
<a><i>Khīṇāsavā vūsitabrahmacariyā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc13, vns501, vnp495, ms18Sn_580"><i>Ye ve na taṇhāsu upātipannā,</i></a><br>
<a><i>Vitareyya oghaṃ amamā caranti;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc14, vns502, vnp496, ms18Sn_581"><i>Yesaṃ taṇhā natthi kuhiñci loke,</i></a><br>
<a><i>Bhavābhavāya idha vā huraṃ vā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc15, vns503, vnp497, ms18Sn_582"><i>Ye kāme hitvā agahā caranti,</i></a><br>
<a><i>Susaññatattā tasaraṃva ujjuṃ;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc16, vns504, vnp498, ms18Sn_583"><i>Ye vītarāgā susamāhitindriyā,</i></a><br>
<a><i>Candova rāhuggahaṇā pamuttā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc17, vns505, vnp499, ms18Sn_584"><i>Samitāvino vītarāgā akopā,</i></a><br>
<a><i>Yesaṃ gatī natthidha vippahāya;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc18, vns506, vnp500, ms18Sn_585"><i>Jahitvā jātimaraṇaṃ asesaṃ,</i></a><br>
<a><i>Kathaṅkathiṃ sabbamupātivattā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc19, vns507, vnp501, ms18Sn_586"><i>Ye attadīpā vicaranti loke,</i></a><br>
<a><i>Akiñcanā sabbadhi vippamuttā;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc20, vns508, vnp502, ms18Sn_587"><i>Ye hettha jānanti yathā tathā idaṃ,</i></a><br>
<a><i>Ayamantimā natthi punabbhavoti;</i></a><br>
<a><i>Kālena tesu habyaṃ pavecche,</i></a><br>
<a><i>Yo brāhmaṇo puññapekkho yajetha.</i></a></p>
<p><a data-ref="sc21, vns509, vnp503, pts-vp-pli90, ms18Sn_588"><i>Yo vedagū jhānarato satīmā,</i></a><br>
<a><i>Sambodhipatto saraṇaṃ bahūnaṃ;</i></a><br>
<a><i>Kālena tamhi habyaṃ pavecche,</i></a><br>
<a><i>Yo brāhmaṇo puññapekkho yajetha”.</i></a></p>
<p><a data-ref="sc22, vns510, vnp504, ms18Sn_589"><i>“Addhā amoghā mama pucchanā ahu,</i></a><br>
<span class="speaker"><a><i>(iti māgho māṇavo):</i></a></span><br>
<a><i>Akkhāsi me bhagavā dakkhiṇeyye;</i></a><br>
<a><i>Tvañhettha jānāsi yathā tathā idaṃ,</i></a><br>
<a><i>Tathā hi te vidito esa dhammo.</i></a></p>
<p><a data-ref="sc23, vns511, vnp505, ms18Sn_590"><i>Yo yācayogo dānapati gahaṭṭho,</i></a><br>
<a><i>Puññatthiko yajati puññapekkho;</i></a><br>
<a><i>Dadaṃ paresaṃ idha annapānaṃ,</i></a><br>
<a><i>Akkhāhi me bhagavā yaññasampadaṃ”.</i></a></p>
<p><a data-ref="sc24, vns512, vnp506, ms18Sn_591"><i>“Yajassu yajamāno māghāti bhagavā,</i></a><br>
<a><i>Sabbattha ca vippasādehi cittaṃ;</i></a><br>
<a><i>Ārammaṇaṃ yajamānassa yañño,</i></a><br>
<a><i>Ettha patiṭṭhāya jahāti dosaṃ.</i></a></p>
<p><a data-ref="sc25, vns513, vnp507, ms18Sn_592"><i>So vītarāgo pavineyya dosaṃ,</i></a><br>
<a><i>Mettaṃ cittaṃ bhāvayamappamāṇaṃ;</i></a><br>
<a><i>Rattindivaṃ satatamappamatto,</i></a><br>
<a><i>Sabbā disā pharati appamaññaṃ”.</i></a></p>
<p><a data-ref="sc26, vns514, vnp508, pts-vp-pli91, ms18Sn_593"><i>“Ko sujjhati muccati bajjhatī ca,</i></a><br>
<a data-var="Kenattanā gacchati → kenatthenā gacchati (mr)"><i>Kenattanā gacchati brahmalokaṃ;</i></a><br>
<a><i>Ajānato me muni brūhi puṭṭho,</i></a><br>
<a><i>Bhagavā hi me sakkhi brahmajjadiṭṭho;</i></a><br>
<a><i>Tuvañhi no brahmasamosi saccaṃ,</i></a><br>
<a><i>Kathaṃ upapajjati brahmalokaṃ jutima”.</i></a></p>
<p><a data-ref="sc27, vns515, vnp509, ms18Sn_594"><i>“Yo yajati tividhaṃ yaññasampadaṃ,</i></a><br>
<span class="speaker"><a><i>(māghāti bhagavā):</i></a></span><br>
<a><i>Ārādhaye dakkhiṇeyyebhi tādi;</i></a><br>
<a><i>Evaṃ yajitvā sammā yācayogo,</i></a><br>
<a><i>Upapajjati brahmalokanti brūmī”ti.</i></a></p>
</blockquote>
<p><a data-ref="sc28, ms18Sn_595"><i>Evaṃ vutte, māgho māṇavo bhagavantaṃ etadavoca:</i></a> <a><i>“abhikkantaṃ, bho gotama …pe…</i></a> <a><i>ajjatagge pāṇupetaṃ saraṇaṃ gatan”ti.</i></a></p>
<p class="endsection"><a><i>Māghasuttaṃ pañcamaṃ.</i></a></p>
</article>
</section>
</div>
</body>
</html>
