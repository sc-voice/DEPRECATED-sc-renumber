<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv13">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>1. Saṃsāramocakapetivatthu</i></a></h1>
</div>
<blockquote class="gatha">
<p><a data-ref="sc1, vns95, pts-vp-pli2ed15, ms19Pv_111, msdiv95"><i>“Naggā dubbaṇṇarūpāsi,</i></a><br>
<a><i>kisā dhamanisanthatā;</i></a><br>
<a data-var="Upphāsulike → upphāsuḷike (sya1ed, sya2ed); uppāsuḷike (mr)"><i>Upphāsulike kisike,</i></a><br>
<a><i>kā nu tvaṃ idha tiṭṭhasī”ti.</i></a></p>
<p><a data-ref="sc2, vns96, ms19Pv_112, msdiv96"><i>“Ahaṃ bhadante petīmhi,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā”ti.</i></a></p>
<p><a data-ref="sc3, vns97, ms19Pv_113, msdiv97"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>petalokaṃ ito gatā”ti.</i></a></p>
<p><a data-ref="sc4, vns98, ms19Pv_114, msdiv98"><i>“Anukampakā mayhaṃ nāhesuṃ bhante,</i></a><br>
<a><i>Pitā ca mātā athavāpi ñātakā;</i></a><br>
<a><i>Ye maṃ niyojeyyuṃ dadāhi dānaṃ,</i></a><br>
<a><i>Pasannacittā samaṇabrāhmaṇānaṃ.</i></a></p>
<p><a data-ref="sc5, vns99, ms19Pv_115, msdiv99"><i>Ito ahaṃ vassasatāni pañca,</i></a><br>
<a><i>Yaṃ evarūpā vicarāmi naggā;</i></a><br>
<a><i>Khudāya taṇhāya ca khajjamānā,</i></a><br>
<a><i>Pāpassa kammassa phalaṃ mamedaṃ.</i></a></p>
<p><a data-ref="sc6, vns100, ms19Pv_116, msdiv100"><i>Vandāmi taṃ ayya pasannacittā,</i></a><br>
<a><i>Anukampa maṃ vīra mahānubhāva;</i></a><br>
<a><i>Datvā ca me ādisa yaṃ hi kiñci,</i></a><br>
<a><i>Mocehi maṃ duggatiyā bhadante”ti.</i></a></p>
<p><a data-ref="sc7, vns101, ms19Pv_117, msdiv101"><i>Sādhūti so paṭissutvā,</i></a><br>
<a><i>sāriputtonukampako;</i></a><br>
<a><i>Bhikkhūnaṃ ālopaṃ datvā,</i></a><br>
<a><i>pāṇimattañca coḷakaṃ;</i></a><br>
<a><i>Thālakassa ca pānīyaṃ,</i></a><br>
<a><i>tassā dakkhiṇamādisi.</i></a></p>
<p><a data-ref="sc8, vns102, ms19Pv_118, msdiv102"><i>Samanantarānuddiṭṭhe,</i></a><br>
<a><i>vipāko udapajjatha;</i></a><br>
<a><i>Bhojanacchādanapānīyaṃ,</i></a><br>
<a><i>dakkhiṇāya idaṃ phalaṃ.</i></a></p>
<p><a data-ref="sc9, vns103, pts-vp-pli2ed16, ms19Pv_119, msdiv103"><i>Tato suddhā sucivasanā,</i></a><br>
<a><i>kāsikuttamadhārinī;</i></a><br>
<a><i>Vicittavatthābharaṇā,</i></a><br>
<a><i>sāriputtaṃ upasaṅkami.</i></a></p>
<p><a data-ref="sc10, vns104, ms19Pv_120, msdiv104"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc11, vns105, ms19Pv_121, msdiv105"><i>Kena te tādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc12, vns106, ms19Pv_122, msdiv106"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc13, vns107, ms19Pv_123, msdiv107"><i>“Uppaṇḍukiṃ kisaṃ chātaṃ,</i></a><br>
<a data-var="naggaṃ sampatitacchaviṃ → naggaṃ āpatitacchaviṃ (bj, pts-vp-pli2); naggasamuṭitacchaviṃ (sya1ed, sya2ed); naggaṃ appaṭicchaviṃ (pts-vp-pli1)"><i>naggaṃ sampatitacchaviṃ;</i></a><br>
<a><i>Muni kāruṇiko loke,</i></a><br>
<a><i>taṃ maṃ addakkhi duggataṃ.</i></a></p>
<p><a data-ref="sc14, vns108, ms19Pv_124, msdiv108"><i>Bhikkhūnaṃ ālopaṃ datvā,</i></a><br>
<a><i>pāṇimattañca coḷakaṃ;</i></a><br>
<a><i>Thālakassa ca pānīyaṃ,</i></a><br>
<a><i>mama dakkhiṇamādisi.</i></a></p>
<p><a data-ref="sc15, vns109, ms19Pv_125, msdiv109"><i>Ālopassa phalaṃ passa,</i></a><br>
<a><i>bhattaṃ vassasataṃ dasa;</i></a><br>
<a><i>Bhuñjāmi kāmakāminī,</i></a><br>
<a><i>anekarasabyañjanaṃ.</i></a></p>
<p><a data-ref="sc16, vns110, ms19Pv_126, msdiv110"><i>Pāṇimattassa coḷassa,</i></a><br>
<a><i>vipākaṃ passa yādisaṃ;</i></a><br>
<a><i>Yāvatā nandarājassa,</i></a><br>
<a><i>vijitasmiṃ paṭicchadā.</i></a></p>
<p><a data-ref="sc17, vns111, ms19Pv_127, msdiv111"><i>Tato bahutarā bhante,</i></a><br>
<a><i>vatthānacchādanāni me;</i></a><br>
<a><i>Koseyyakambalīyāni,</i></a><br>
<a><i>khomakappāsikāni ca.</i></a></p>
<p><a data-ref="sc18, vns112, ms19Pv_128, msdiv112"><i>Vipulā ca mahagghā ca,</i></a><br>
<a><i>tepākāsevalambare;</i></a><br>
<a><i>Sāhaṃ taṃ paridahāmi,</i></a><br>
<a><i>yaṃ yaṃ hi manaso piyaṃ.</i></a></p>
<p><a data-ref="sc19, vns113, ms19Pv_129, msdiv113"><i>Thālakassa ca pānīyaṃ,</i></a><br>
<a><i>vipākaṃ passa yādisaṃ;</i></a><br>
<a><i>Gambhīrā caturassā ca,</i></a><br>
<a><i>pokkharañño sunimmitā.</i></a></p>
<p><a data-ref="sc20, vns114, ms19Pv_130, msdiv114"><i>Setodakā suppatitthā,</i></a><br>
<a><i>sītā appaṭigandhiyā;</i></a><br>
<a><i>Padumuppalasañchannā,</i></a><br>
<a><i>vārikiñjakkhapūritā.</i></a></p>
<p><a data-ref="sc21, vns115, ms19Pv_131, msdiv115"><i>Sāhaṃ ramāmi kīḷāmi,</i></a><br>
<a><i>modāmi akutobhayā;</i></a><br>
<a><i>Muniṃ kāruṇikaṃ loke,</i></a><br>
<a><i>bhante vanditumāgatā”ti.</i></a></p>
</blockquote>
<p class="endsutta"><a data-ref="sc22, ms19Pv_132"><i>Saṃsāramocakapetivatthu paṭhamaṃ.</i></a></p>
</article>
</section>
</div>
</body>
</html>
