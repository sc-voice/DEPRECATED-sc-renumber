<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv42">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>7. Rājaputtapetavatthu</i></a></h1>
</div>
<blockquote class="gatha">
<p><a data-ref="sc1, vns755, pts-vp-pli2ed88, ms19Pv_807, msdiv753"><i>Pubbe katānaṃ kammānaṃ,</i></a><br>
<a><i>vipāko mathaye manaṃ;</i></a><br>
<a><i>Rūpe sadde rase gandhe,</i></a><br>
<a><i>phoṭṭhabbe ca manorame.</i></a></p>
<p><a data-ref="sc2, vns756, ms19Pv_808, msdiv754"><i>Naccaṃ gītaṃ ratiṃ khiḍḍaṃ,</i></a><br>
<a><i>anubhutvā anappakaṃ;</i></a><br>
<a><i>Uyyāne paricaritvā,</i></a><br>
<a><i>pavisanto giribbajaṃ.</i></a></p>
<p><a data-var="sunetta → sunita (mr)" data-ref="sc3, vns757, ms19Pv_809, msdiv755"><i>Isiṃ sunetta maddakkhi,</i></a><br>
<a><i>attadantaṃ samāhitaṃ;</i></a><br>
<a><i>Appicchaṃ hirisampannaṃ,</i></a><br>
<a><i>uñche pattagate rataṃ.</i></a></p>
<p><a data-ref="sc4, vns758, ms19Pv_810, msdiv756"><i>Hatthikkhandhato oruyha,</i></a><br>
<a><i>laddhā bhanteti cābravi;</i></a><br>
<a><i>Tassa pattaṃ gahetvāna,</i></a><br>
<a><i>uccaṃ paggayha khattiyo.</i></a></p>
<p><a data-ref="sc5, vns759, ms19Pv_811, msdiv757"><i>Thaṇḍile pattaṃ bhinditvā,</i></a><br>
<a><i>hasamāno apakkami;</i></a><br>
<a><i>“Rañño kitavassāhaṃ putto,</i></a><br>
<a><i>kiṃ maṃ bhikkhu karissasi”.</i></a></p>
<p><a data-ref="sc6, vns760, ms19Pv_812, msdiv758"><i>Tassa kammassa pharusassa,</i></a><br>
<a><i>vipāko kaṭuko ahu;</i></a><br>
<a><i>Yaṃ rājaputto vedesi,</i></a><br>
<a><i>nirayamhi samappito.</i></a></p>
<p><a data-ref="sc7, vns761, ms19Pv_813, msdiv759"><i>Chaḷeva caturāsīti,</i></a><br>
<a><i>vassāni navutāni ca;</i></a><br>
<a><i>Bhusaṃ dukkhaṃ nigacchittho,</i></a><br>
<a><i>niraye katakibbiso.</i></a></p>
<p><a data-ref="sc8, vns762, ms19Pv_814, msdiv760"><i>Uttānopi ca paccittha,</i></a><br>
<a><i>nikujjo vāmadakkhiṇo;</i></a><br>
<a><i>Uddhampādo ṭhito ceva,</i></a><br>
<a><i>ciraṃ bālo apaccatha.</i></a></p>
<p><a data-ref="sc9, vns763, ms19Pv_815, msdiv761"><i>Bahūni vassasahassāni,</i></a><br>
<a><i>pūgāni nahutāni ca;</i></a><br>
<a><i>Bhusaṃ dukkhaṃ nigacchittho,</i></a><br>
<a><i>niraye katakibbiso.</i></a></p>
<p><a data-ref="sc10, vns764, ms19Pv_816, msdiv762"><i>Etādisaṃ kho kaṭukaṃ,</i></a><br>
<a><i>appaduṭṭhappadosinaṃ;</i></a><br>
<a><i>Paccanti pāpakammantā,</i></a><br>
<a><i>isimāsajja subbataṃ.</i></a></p>
<p><a data-ref="sc11, vns765, ms19Pv_817, msdiv763"><i>So tattha bahuvassāni,</i></a><br>
<a><i>vedayitvā bahuṃ dukhaṃ;</i></a><br>
<a data-var="Khuppipāsahato → khuppipāsāhato (bj, pts-vp-pli2)"><i>Khuppipāsahato nāma,</i></a><br>
<a><i>peto āsi tato cuto.</i></a></p>
<p><a data-var="Etamādīnavaṃ → evamādīnavaṃ (sya1ed, sya2ed, pts-vp-pli1) | ñatvā → disvā (bj, pts-vp-pli1-2)" data-ref="sc12, vns766, ms19Pv_818, msdiv764"><i>Etamādīnavaṃ ñatvā,</i></a><br>
<a><i>issaramadasambhavaṃ;</i></a><br>
<a><i>Pahāya issaramadaṃ,</i></a><br>
<a><i>nivātamanuvattaye.</i></a></p>
<p><a data-ref="sc13, vns767, ms19Pv_819, msdiv765"><i>Diṭṭheva dhamme pāsaṃso,</i></a><br>
<a><i>yo buddhesu sagāravo;</i></a><br>
<a><i>Kāyassa bhedā sappañño,</i></a><br>
<a><i>saggaṃ so upapajjatīti.</i></a></p>
</blockquote>
<p class="endsutta"><a data-ref="sc14, ms19Pv_820"><i>Rājaputtapetavatthu sattamaṃ.</i></a></p>
</article>
</section>
</div>
</body>
</html>
