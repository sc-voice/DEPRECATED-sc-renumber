<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv37">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>2. Serīsakapetavatthu</i></a></h1>
</div>
<blockquote class="gatha">
<p><a data-ref="sc1, vns606, ms19Pv_652, msdiv604"><i>“Suṇotha yakkhassa vāṇijāna ca,</i></a><br>
<a><i>Samāgamo yattha tadā ahosi;</i></a><br>
<a><i>Yathā kathaṃ itaritarena cāpi,</i></a><br>
<a><i>Subhāsitaṃ tañca suṇātha sabbe.</i></a></p>
<p><a data-var="nāma → nāmo (bj)" data-ref="sc2, vns607, ms19Pv_653, msdiv605"><i>Yo so ahu rājā pāyāsi nāma,</i></a><br>
<a><i>Bhummānaṃ sahabyagato yasassī;</i></a><br>
<a><i>So modamānova sake vimāne,</i></a><br>
<a><i>Amānuso mānuse ajjhabhāsī”ti.</i></a></p>
<p><a data-ref="sc3, vns608, ms19Pv_654, msdiv606"><i>“Vaṅke araññe amanussaṭṭhāne,</i></a><br>
<a><i>Kantāre appodake appabhakkhe;</i></a><br>
<a><i>Suduggame vaṇṇupathassa majjhe,</i></a><br>
<a><i>Vaṅkambhayā naṭṭhamanā manussā.</i></a></p>
<p><a data-ref="sc4, vns609, ms19Pv_655, msdiv607"><i>Nayidha phalā mūlamayā ca santi,</i></a><br>
<a data-var="bhakkho → bhikkhā (sya1ed, sya2ed); bhikkho (mr)"><i>Upādānaṃ natthi kutodha bhakkho;</i></a><br>
<a><i>Aññatra paṃsūhi ca vālukāhi ca,</i></a><br>
<a><i>Tatāhi uṇhāhi ca dāruṇāhi ca.</i></a></p>
<p><a data-ref="sc5, vns610, ms19Pv_656, msdiv608"><i>Ujjaṅgalaṃ tattamivaṃ kapālaṃ,</i></a><br>
<a><i>Anāyasaṃ paralokena tulyaṃ;</i></a><br>
<a><i>Luddānamāvāsamidaṃ purāṇaṃ,</i></a><br>
<a><i>Bhūmippadeso abhisattarūpo.</i></a></p>
<p><a data-ref="sc6, vns611, ms19Pv_657, msdiv609"><i>Atha tumhe kena vaṇṇena,</i></a><br>
<a><i>Kimāsamānā imaṃ padesaṃ hi;</i></a><br>
<a><i>Anupaviṭṭhā sahasā samacca,</i></a><br>
<a><i>Lobhā bhayā atha vā sampamūḷhā”ti.</i></a></p>
<p><a data-ref="sc7, vns612, ms19Pv_658, msdiv610"><i>“Magadhesu aṅgesu ca satthavāhā,</i></a><br>
<a><i>Āropayitvā paṇiyaṃ puthuttaṃ;</i></a><br>
<a><i>Te yāmase sindhusovīrabhūmiṃ,</i></a><br>
<a><i>Dhanatthikā uddayaṃ patthayānā.</i></a></p>
<p><a data-ref="sc8, vns613, ms19Pv_659, msdiv611"><i>Divā pipāsaṃ nadhivāsayantā,</i></a><br>
<a><i>Yoggānukampañca samekkhamānā;</i></a><br>
<a><i>Etena vegena āyāma sabbe,</i></a><br>
<a><i>Rattiṃ maggaṃ paṭipannā vikāle.</i></a></p>
<p><a data-ref="sc9, vns614, ms19Pv_660, msdiv612"><i>Te duppayātā aparaddhamaggā,</i></a><br>
<a><i>Andhākulā vippanaṭṭhā araññe;</i></a><br>
<a><i>Suduggame vaṇṇupathassa majjhe,</i></a><br>
<a><i>Disaṃ na jānāma pamūḷhacittā.</i></a></p>
<p><a data-ref="sc10, vns615, ms19Pv_661, msdiv613"><i>Idañca disvāna adiṭṭhapubbaṃ,</i></a><br>
<a><i>Vimānaseṭṭhañca tavañca yakkha;</i></a><br>
<a><i>Tatuttariṃ jīvitamāsamānā,</i></a><br>
<a><i>Disvā patītā sumanā udaggā”ti.</i></a></p>
<p><a data-ref="sc11, vns616, ms19Pv_662, msdiv614"><i>“Pāraṃ samuddassa imañca vaṇṇuṃ,</i></a><br>
<a data-var="Vettācaraṃ → vettaṃ paraṃ (sya1ed, sya2ed); vettācāraṃ (mr)"><i>Vettācaraṃ saṅkupathañca maggaṃ;</i></a><br>
<a><i>Nadiyo pana pabbatānañca duggā,</i></a><br>
<a><i>Puthuddisā gacchatha bhogahetu.</i></a></p>
<p><a data-ref="sc12, vns617, ms19Pv_663, msdiv615"><i>Pakkhandiyāna vijitaṃ paresaṃ,</i></a><br>
<a><i>Verajjake mānuse pekkhamānā;</i></a><br>
<a><i>Yaṃ vo sutaṃ vā atha vāpi diṭṭhaṃ,</i></a><br>
<a><i>Accherakaṃ taṃ vo suṇoma tātā”ti.</i></a></p>
<p><a data-ref="sc13, vns618, ms19Pv_664, msdiv616"><i>“Itopi accherataraṃ kumāra,</i></a><br>
<a><i>Na no sutaṃ vā atha vāpi diṭṭhaṃ;</i></a><br>
<a><i>Atītamānussakameva sabbaṃ,</i></a><br>
<a><i>Disvā na tappāma anomavaṇṇaṃ.</i></a></p>
<p><a data-ref="sc14, vns619, ms19Pv_665, msdiv617"><i>Vehāyasaṃ pokkharañño savanti,</i></a><br>
<a data-var="Pahūtamalyā → pahūtamālyā (bj, sya1ed, sya2ed)"><i>Pahūtamalyā bahupuṇḍarīkā;</i></a><br>
<a><i>Dumā cime niccaphalūpapannā,</i></a><br>
<a><i>Atīva gandhā surabhiṃ pavāyanti.</i></a></p>
<p><a data-ref="sc15, vns620, ms19Pv_666, msdiv618"><i>Veḷūriyathambhā satamussitāse,</i></a><br>
<a><i>Silāpavāḷassa ca āyataṃsā;</i></a><br>
<a><i>Masāragallā sahalohitaṅgā,</i></a><br>
<a><i>Thambhā ime jotirasāmayāse.</i></a></p>
<p><a data-ref="sc16, vns621, ms19Pv_667, msdiv619"><i>Sahassathambhaṃ atulānubhāvaṃ,</i></a><br>
<a><i>Tesūpari sādhumidaṃ vimānaṃ;</i></a><br>
<a><i>Ratanantaraṃ kañcanavedimissaṃ,</i></a><br>
<a><i>Tapanīyapaṭṭehi ca sādhuchannaṃ.</i></a></p>
<p><a data-ref="sc17, vns622, ms19Pv_668, msdiv620"><i>Jambonaduttattamidaṃ sumaṭṭho,</i></a><br>
<a><i>Pāsādasopānaphalūpapanno;</i></a><br>
<a data-var="vaggu ca susaṅgato ca → vaggu sumukho susaṃgato (bj); vaggū ca susaṅgato ca (sya1ed, sya2ed)"><i>Daḷho ca vaggu ca susaṅgato ca,</i></a><br>
<a><i>Atīva nijjhānakhamo manuñño.</i></a></p>
<p><a data-ref="sc18, vns623, ms19Pv_669, msdiv621"><i>Ratanantarasmiṃ bahuannapānaṃ,</i></a><br>
<a><i>Parivārito accharāsaṅgaṇena;</i></a><br>
<a><i>Murajaālambaratūriyaghuṭṭho,</i></a><br>
<a><i>Abhivanditosi thutivandanāya.</i></a></p>
<p><a data-ref="sc19, vns624, ms19Pv_670, msdiv622"><i>So modasi nārigaṇappabodhano,</i></a><br>
<a><i>Vimānapāsādavare manorame;</i></a><br>
<a><i>Acintiyo sabbaguṇūpapanno,</i></a><br>
<a data-var="naḷinyā → nalinyā (bj, sya1ed, sya2ed); naḷiññaṃ (mr)"><i>Rājā yathā vessavaṇo naḷinyā.</i></a></p>
<p><a data-ref="sc20, vns625, ms19Pv_671, msdiv623"><i>Devo nu āsi udavāsi yakkho,</i></a><br>
<a><i>Udāhu devindo manussabhūto;</i></a><br>
<a><i>Pucchanti taṃ vāṇijā satthavāhā,</i></a><br>
<a><i>Ācikkha ko nāma tuvaṃsi yakkho”ti.</i></a></p>
<p><a data-ref="sc21, vns626, ms19Pv_672, msdiv624"><i>“Serīsako nāma ahamhi yakkho,</i></a><br>
<a><i>Kantāriyo vaṇṇupathamhi gutto;</i></a><br>
<a><i>Imaṃ padesaṃ abhipālayāmi,</i></a><br>
<a><i>Vacanakaro vessavaṇassa rañño”ti.</i></a></p>
<p><a data-ref="sc22, vns627, ms19Pv_673, msdiv625"><i>“Adhiccaladdhaṃ pariṇāmajaṃ te,</i></a><br>
<a><i>Sayaṃkataṃ udāhu devehi dinnaṃ;</i></a><br>
<a><i>Pucchanti taṃ vāṇijā satthavāhā,</i></a><br>
<a><i>Kathaṃ tayā laddhamidaṃ manuññan”ti.</i></a></p>
<p><a data-ref="sc23, vns628, ms19Pv_674, msdiv626"><i>“Nādhiccaladdhaṃ na pariṇāmajaṃ me,</i></a><br>
<a><i>Na sayaṃkataṃ na hi devehi dinnaṃ;</i></a><br>
<a><i>Sakehi kammehi apāpakehi,</i></a><br>
<a><i>Puññehi me laddhamidaṃ manuññan”ti.</i></a></p>
<p><a data-ref="sc24, vns629, ms19Pv_675, msdiv627"><i>“Kiṃ te vataṃ kiṃ pana brahmacariyaṃ,</i></a><br>
<a><i>Kissa suciṇṇassa ayaṃ vipāko;</i></a><br>
<a><i>Pucchanti taṃ vāṇijā satthavāhā,</i></a><br>
<a><i>Kathaṃ tayā laddhamidaṃ vimānan”ti.</i></a></p>
<p><a data-ref="sc25, vns630, ms19Pv_676, msdiv628"><i>“Mamaṃ pāyāsīti ahu samaññā,</i></a><br>
<a><i>Rajjaṃ yadā kārayiṃ kosalānaṃ;</i></a><br>
<a><i>Natthikadiṭṭhi kadariyo pāpadhammo,</i></a><br>
<a><i>Ucchedavādī ca tadā ahosiṃ.</i></a></p>
<p><a data-ref="sc26, vns631, ms19Pv_677, msdiv629"><i>Samaṇo ca kho āsi kumārakassapo,</i></a><br>
<a><i>Bahussuto cittakathī uḷāro;</i></a><br>
<a><i>So me tadā dhammakathaṃ abhāsi,</i></a><br>
<a><i>Diṭṭhivisūkāni vinodayī me.</i></a></p>
<p><a data-ref="sc27, vns632, ms19Pv_678, msdiv630"><i>Tāhaṃ tassa dhammakathaṃ suṇitvā,</i></a><br>
<a><i>Upāsakattaṃ paṭivedayissaṃ;</i></a><br>
<a><i>Pāṇātipātā virato ahosiṃ,</i></a><br>
<a><i>Loke adinnaṃ parivajjayissaṃ;</i></a><br>
<a><i>Amajjapo no ca musā abhāṇiṃ,</i></a><br>
<a><i>Sakena dārena ca ahosi tuṭṭho.</i></a></p>
<p><a data-ref="sc28, vns633, ms19Pv_679, msdiv631"><i>Taṃ me vataṃ taṃ pana brahmacariyaṃ,</i></a><br>
<a><i>Tassa suciṇṇassa ayaṃ vipāko;</i></a><br>
<a><i>Teheva kammehi apāpakehi,</i></a><br>
<a><i>Puññehi me laddhamidaṃ vimānan”ti.</i></a></p>
<p><a data-ref="sc29, vns634, ms19Pv_680, msdiv632"><i>“Saccaṃ kirāhaṃsu narā sapaññā,</i></a><br>
<a><i>Anaññathā vacanaṃ paṇḍitānaṃ;</i></a><br>
<a><i>Yahiṃ yahiṃ gacchati puññakammo,</i></a><br>
<a><i>Tahiṃ tahiṃ modati kāmakāmī.</i></a></p>
<p><a data-ref="sc30, vns635, ms19Pv_681, msdiv633"><i>Yahiṃ yahiṃ sokapariddavo ca,</i></a><br>
<a><i>Vadho ca bandho ca parikkileso;</i></a><br>
<a><i>Tahiṃ tahiṃ gacchati pāpakammo,</i></a><br>
<a><i>Na muccati duggatiyā kadācī”ti.</i></a></p>
<p><a data-ref="sc31, vns636, ms19Pv_682, msdiv634"><i>“Sammūḷharūpova jano ahosi,</i></a><br>
<a><i>Asmiṃ muhutte kalalīkatova;</i></a><br>
<a><i>Janassimassa tuyhañca kumāra,</i></a><br>
<a><i>Appaccayo kena nu kho ahosī”ti.</i></a></p>
<p><a data-var="ca sirīsavanā → ime sirisūpavanā ca (bj); ime sirisapavanā (sya1ed, sya2ed); ime pi sirīsavanā ca (pts-vp-pli2, mr)" data-ref="sc32, vns637, ms19Pv_683, msdiv635"><i>“Ime ca sirīsavanā tātā,</i></a><br>
<a><i>Dibbā gandhā surabhī sampavanti;</i></a><br>
<a><i>Te sampavāyanti imaṃ vimānaṃ,</i></a><br>
<a><i>Divā ca ratto ca tamaṃ nihantvā.</i></a></p>
<p><a data-ref="sc33, vns638, ms19Pv_684, msdiv636"><i>Imesañca kho vassasataccayena,</i></a><br>
<a><i>Sipāṭikā phalati ekamekā;</i></a><br>
<a><i>Mānussakaṃ vassasataṃ atītaṃ,</i></a><br>
<a><i>Yadagge kāyamhi idhūpapanno.</i></a></p>
<p><a data-ref="sc34, vns639, ms19Pv_685, msdiv637"><i>Disvānahaṃ vassasatāni pañca,</i></a><br>
<a><i>Asmiṃ vimāne ṭhatvāna tātā;</i></a><br>
<a><i>Āyukkhayā puññakkhayā cavissaṃ,</i></a><br>
<a><i>Teneva sokena pamucchitosmī”ti.</i></a></p>
<p><a data-ref="sc35, vns640, ms19Pv_686, msdiv638"><i>“Kathaṃ nu soceyya tathāvidho so,</i></a><br>
<a><i>Laddhā vimānaṃ atulaṃ cirāya;</i></a><br>
<a><i>Ye cāpi kho ittaramupapannā,</i></a><br>
<a><i>Te nūna soceyyuṃ parittapuññā”ti.</i></a></p>
<p><a data-ref="sc36, vns641, ms19Pv_687, msdiv639"><i>“Anucchaviṃ ovadiyañca me taṃ,</i></a><br>
<a><i>Yaṃ maṃ tumhe peyyavācaṃ vadetha;</i></a><br>
<a><i>Tumhe ca kho tātā mayānuguttā,</i></a><br>
<a><i>Yenicchakaṃ tena paletha sotthin”ti.</i></a></p>
<p><a data-ref="sc37, vns642, ms19Pv_688, msdiv640"><i>“Gantvā mayaṃ sindhusovīrabhūmiṃ,</i></a><br>
<a><i>Dhanatthikā uddayaṃ patthayānā;</i></a><br>
<a><i>Yathāpayogā paripuṇṇacāgā,</i></a><br>
<a><i>Kāhāma serīsamahaṃ uḷāran”ti.</i></a></p>
<p><a data-ref="sc38, vns643, ms19Pv_689, msdiv641"><i>“Mā ceva serīsamahaṃ akattha,</i></a><br>
<a><i>Sabbañca vo bhavissati yaṃ vadetha;</i></a><br>
<a><i>Pāpāni kammāni vivajjayātha,</i></a><br>
<a><i>Dhammānuyogañca adhiṭṭhahātha.</i></a></p>
<p><a data-ref="sc39, vns644, ms19Pv_690, msdiv642"><i>Upāsako atthi imamhi saṃghe,</i></a><br>
<a><i>Bahussuto sīlavatūpapanno;</i></a><br>
<a><i>Saddho ca cāgī ca supesalo ca,</i></a><br>
<a><i>Vicakkhaṇo santusito mutīmā.</i></a></p>
<p><a data-ref="sc40, vns645, ms19Pv_691, msdiv643"><i>Sañjānamāno na musā bhaṇeyya,</i></a><br>
<a><i>Parūpaghātāya na cetayeyya;</i></a><br>
<a><i>Vebhūtikaṃ pesuṇaṃ no kareyya,</i></a><br>
<a><i>Saṇhañca vācaṃ sakhilaṃ bhaṇeyya.</i></a></p>
<p><a data-ref="sc41, vns646, ms19Pv_692, msdiv644"><i>Sagāravo sappatisso vinīto,</i></a><br>
<a><i>Apāpako adhisīle visuddho;</i></a><br>
<a><i>So mātaraṃ pitarañcāpi jantu,</i></a><br>
<a><i>Dhammena poseti ariyavutti.</i></a></p>
<p><a data-ref="sc42, vns647, ms19Pv_693, msdiv645"><i>Maññe so mātāpitūnaṃ kāraṇā,</i></a><br>
<a><i>Bhogāni pariyesati na attahetu;</i></a><br>
<a><i>Mātāpitūnañca yo accayena,</i></a><br>
<a><i>Nekkhammapoṇo carissati brahmacariyaṃ.</i></a></p>
<p><a data-ref="sc43, vns648, ms19Pv_694, msdiv646"><i>Ujū avaṅko asaṭho amāyo,</i></a><br>
<a><i>Na lesakappena ca vohareyya;</i></a><br>
<a><i>So tādiso sukatakammakārī,</i></a><br>
<a><i>Dhamme ṭhito kinti labhetha dukkhaṃ.</i></a></p>
<p><a data-ref="sc44, vns649, ms19Pv_695, msdiv647"><i>Taṃ kāraṇā pātukatomhi attanā,</i></a><br>
<a><i>Tasmā dhammaṃ passatha vāṇijāse;</i></a><br>
<a data-var="bhasmī → bhasmi (sya1ed, sya2ed); bhasma (mr)"><i>Aññatra teniha bhasmī bhavetha,</i></a><br>
<a><i>Andhākulā vippanaṭṭhā araññe;</i></a><br>
<a><i>Taṃ khippamānena lahuṃ parena,</i></a><br>
<a><i>Sukho have sappurisena saṅgamo”ti.</i></a></p>
<p><a data-ref="sc45, vns650, ms19Pv_696, msdiv648"><i>“Kiṃ nāma so kiñca karoti kammaṃ,</i></a><br>
<a><i>Kiṃ nāmadheyyaṃ kiṃ pana tassa gottaṃ;</i></a><br>
<a><i>Mayampi naṃ daṭṭhukāmamha yakkha,</i></a><br>
<a><i>Yassānukampāya idhāgatosi;</i></a><br>
<a><i>Lābhā hi tassa yassa tuvaṃ pihesī”ti.</i></a></p>
<p><a data-ref="sc46, vns651, ms19Pv_697, msdiv649"><i>“Yo kappako sambhavanāmadheyyo,</i></a><br>
<a><i>Upāsako kocchaphalūpajīvī;</i></a><br>
<a><i>Jānātha naṃ tumhākaṃ pesiyo so,</i></a><br>
<a><i>Mā kho naṃ hīḷittha supesalo so”ti.</i></a></p>
<p><a data-ref="sc47, vns652, ms19Pv_698, msdiv650"><i>“Jānāmase yaṃ tvaṃ pavadesi yakkha,</i></a><br>
<a><i>Na kho naṃ jānāma sa edisoti;</i></a><br>
<a><i>Mayampi naṃ pūjayissāma yakkha,</i></a><br>
<a><i>Sutvāna tuyhaṃ vacanaṃ uḷāran”ti.</i></a></p>
<p><a data-ref="sc48, vns653, ms19Pv_699, msdiv651"><i>“Ye keci imasmiṃ satthe manussā,</i></a><br>
<a><i>Daharā mahantā athavāpi majjhimā;</i></a><br>
<a><i>Sabbeva te ālambantu vimānaṃ,</i></a><br>
<a><i>Passantu puññānaṃ phalaṃ kadariyā”ti.</i></a></p>
<p><a data-ref="sc49, vns654, ms19Pv_700, msdiv652"><i>Te tattha sabbeva “ahaṃ pure”ti,</i></a><br>
<a data-var="purakkhatvā → purakkhipitvā (bj, pts-vp-pli2); purakkhitvā (sya1ed, sya2ed, pts-vp-pli1)"><i>Taṃ kappakaṃ tattha purakkhatvā;</i></a><br>
<a><i>Sabbeva te ālambiṃsu vimānaṃ,</i></a><br>
<a><i>Masakkasāraṃ viya vāsavassa.</i></a></p>
<p><a data-ref="sc50, vns655, ms19Pv_701, msdiv653"><i>Te tattha sabbeva “ahaṃ pure”ti,</i></a><br>
<a><i>Upāsakattaṃ paṭivedayiṃsu;</i></a><br>
<a><i>Pāṇātipātā paṭiviratā ahesuṃ,</i></a><br>
<a><i>Loke adinnaṃ parivajjayiṃsu;</i></a><br>
<a><i>Amajjapā no ca musā bhaṇiṃsu,</i></a><br>
<a><i>Sakena dārena ca ahesuṃ tuṭṭhā.</i></a></p>
<p><a data-ref="sc51, vns656, ms19Pv_702, msdiv654"><i>Te tattha sabbeva “ahaṃ pure”ti,</i></a><br>
<a><i>Upāsakattaṃ paṭivedayitvā;</i></a><br>
<a><i>Pakkāmi sattho anumodamāno,</i></a><br>
<a><i>Yakkhiddhiyā anumato punappunaṃ.</i></a></p>
<p><a data-ref="sc52, vns657, ms19Pv_703, msdiv655"><i>Gantvāna te sindhusovīrabhūmiṃ,</i></a><br>
<a data-var="uddayaṃ → udrayaṃ (bj); udaya (pts-vp-pli1, mr)"><i>Dhanatthikā uddayaṃ patthayānā;</i></a><br>
<a><i>Yathāpayogā paripuṇṇalābhā,</i></a><br>
<a><i>Paccāgamuṃ pāṭaliputtamakkhataṃ.</i></a></p>
<p><a data-ref="sc53, vns658, ms19Pv_704, msdiv656"><i>Gantvāna te saṃgharaṃ sotthivanto,</i></a><br>
<a><i>Puttehi dārehi samaṅgibhūtā;</i></a><br>
<a><i>Ānandī vittā sumanā patītā,</i></a><br>
<a><i>Akaṃsu serīsamahaṃ uḷāraṃ;</i></a><br>
<a><i>Serīsakaṃ te pariveṇaṃ māpayiṃsu.</i></a></p>
<p><a data-ref="sc54, vns659, ms19Pv_705, msdiv657"><i>Etādisā sappurisāna sevanā,</i></a><br>
<a><i>Mahatthikā dhammaguṇāna sevanā;</i></a><br>
<a><i>Ekassa atthāya upāsakassa,</i></a><br>
<a data-var="sukhitā → sukhino (mr)"><i>Sabbeva sattā sukhitā ahesunti.</i></a></p>
</blockquote>
<p class="endsutta"><a data-var="Serīsakapetavatthu → serissakapetavatthu (bj, sya1ed, sya2ed, pts-vp-pli1-2)" data-ref="sc55, ms19Pv_706"><i>Serīsakapetavatthu dutiyaṃ.</i></a><br>
<a><i>Bhāṇavāraṃ tatiyaṃ.</i></a></p>
</article>
</section>
</div>
</body>
</html>
