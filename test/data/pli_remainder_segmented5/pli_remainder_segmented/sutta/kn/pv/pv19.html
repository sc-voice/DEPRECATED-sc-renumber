<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv19">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>7. Dhanapālaseṭṭhipetavatthu</i></a></h1>
</div>
<blockquote class="gatha">
<p><a data-ref="sc1, vns227, pts-vp-pli2ed27, ms19Pv_249, msdiv227"><i>“Naggo dubbaṇṇarūposi,</i></a><br>
<a><i>kiso dhamanisanthato;</i></a><br>
<a><i>Upphāsuliko kisiko,</i></a><br>
<a><i>ko nu tvamasi mārisa”.</i></a></p>
<p><a data-ref="sc2, vns228, ms19Pv_250, msdiv228"><i>“Ahaṃ bhadante petomhi,</i></a><br>
<a><i>duggato yamalokiko;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gato”.</i></a></p>
<p><a data-ref="sc3, vns229, ms19Pv_251, msdiv229"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>petalokaṃ ito gato”.</i></a></p>
<p><a data-var="paṇṇānaṃ → dasannānaṃ (bj, sya1ed, sya2ed); dasaṇṇānaṃ (pts-vp-pli1-2)" data-ref="sc4, vns230, ms19Pv_252, msdiv230"><i>“Nagaraṃ atthi paṇṇānaṃ,</i></a><br>
<a><i>erakacchanti vissutaṃ;</i></a><br>
<a><i>Tattha seṭṭhi pure āsiṃ,</i></a><br>
<a><i>dhanapāloti maṃ vidū.</i></a></p>
<p><a data-ref="sc5, vns231, ms19Pv_253, msdiv231"><i>Asīti sakaṭavāhānaṃ,</i></a><br>
<a><i>hiraññassa ahosi me;</i></a><br>
<a><i>Pahūtaṃ me jātarūpaṃ,</i></a><br>
<a><i>muttā veḷuriyā bahū.</i></a></p>
<p><a data-ref="sc6, vns232, ms19Pv_254, msdiv232"><i>Tāva mahaddhanassāpi,</i></a><br>
<a><i>na me dātuṃ piyaṃ ahu;</i></a><br>
<a data-var="bhuñjiṃ → bhuñjāmi (bj, sya1ed, sya2ed, pts-vp-pli1-2)"><i>Pidahitvā dvāraṃ bhuñjiṃ,</i></a><br>
<a><i>mā maṃ yācanakāddasuṃ.</i></a></p>
<p><a data-ref="sc7, vns233, ms19Pv_255, msdiv233"><i>Assaddho maccharī cāsiṃ,</i></a><br>
<a><i>kadariyo paribhāsako;</i></a><br>
<a><i>Dadantānaṃ karontānaṃ,</i></a><br>
<a data-var="bahū jane → bahujjanaṃ (bj, sya1ed, sya2ed, pts-vp-pli2); bahujanaṃ (pts-vp-pli1)"><i>vārayissaṃ bahū jane.</i></a></p>
<p><a data-ref="sc8, vns234, pts-vp-pli2ed28, ms19Pv_256, msdiv234"><i>Vipāko natthi dānassa,</i></a><br>
<a><i>saṃyamassa kuto phalaṃ;</i></a><br>
<a><i>Pokkharaññodapānāni,</i></a><br>
<a><i>ārāmāni ca ropite;</i></a><br>
<a><i>Papāyo ca vināsesiṃ,</i></a><br>
<a><i>dugge saṅkamanāni ca.</i></a></p>
<p><a data-ref="sc9, vns235, ms19Pv_257, msdiv235"><i>Svāhaṃ akatakalyāṇo,</i></a><br>
<a><i>katapāpo tato cuto;</i></a><br>
<a><i>Upapanno pettivisayaṃ,</i></a><br>
<a><i>khuppipāsasamappito.</i></a></p>
<p><a data-ref="sc10, vns236, ms19Pv_258, msdiv236"><i>Pañcapaṇṇāsavassāni,</i></a><br>
<a><i>yato kālaṅkato ahaṃ;</i></a><br>
<a><i>Nābhijānāmi bhuttaṃ vā,</i></a><br>
<a><i>pītaṃ vā pana pāniyaṃ.</i></a></p>
<p><a data-ref="sc11, vns237, ms19Pv_259, msdiv237"><i>Yo saṃyamo so vināso,</i></a><br>
<a><i>yo vināso so saṃyamo;</i></a><br>
<a><i>Petā hi kira jānanti,</i></a><br>
<a><i>yo saṃyamo so vināso.</i></a></p>
<p><a data-ref="sc12, vns238, ms19Pv_260, msdiv238"><i>Ahaṃ pure saṃyamissaṃ,</i></a><br>
<a><i>nādāsiṃ bahuke dhane;</i></a><br>
<a><i>Santesu deyyadhammesu,</i></a><br>
<a><i>dīpaṃ nākāsimattano;</i></a><br>
<a><i>Svāhaṃ pacchānutappāmi,</i></a><br>
<a><i>attakammaphalūpago.</i></a></p>
<p><a data-ref="sc13, vns239, ms19Pv_261, msdiv239"><i>Uddhaṃ catūhi māsehi,</i></a><br>
<a><i>kālaṃkiriyā bhavissati;</i></a><br>
<a><i>Ekantakaṭukaṃ ghoraṃ,</i></a><br>
<a><i>nirayaṃ papatissahaṃ.</i></a></p>
<p><a data-ref="sc14, vns240, ms19Pv_262, msdiv240"><i>Catukkaṇṇaṃ catudvāraṃ,</i></a><br>
<a><i>vibhattaṃ bhāgaso mitaṃ;</i></a><br>
<a><i>Ayopākārapariyantaṃ,</i></a><br>
<a><i>ayasā paṭikujjitaṃ.</i></a></p>
<p><a data-ref="sc15, vns241, ms19Pv_263, msdiv241"><i>Tassa ayomayā bhūmi,</i></a><br>
<a><i>jalitā tejasā yutā;</i></a><br>
<a><i>Samantā yojanasataṃ,</i></a><br>
<a><i>pharitvā tiṭṭhati sabbadā.</i></a></p>
<p><a data-ref="sc16, vns242, ms19Pv_264, msdiv242"><i>Tatthāhaṃ dīghamaddhānaṃ,</i></a><br>
<a><i>Dukkhaṃ vedissa vedanaṃ;</i></a><br>
<a><i>Phalaṃ pāpassa kammassa,</i></a><br>
<a><i>Tasmā socāmahaṃ bhusaṃ.</i></a></p>
<p><a data-ref="sc17, vns243, ms19Pv_265, msdiv243"><i>Taṃ vo vadāmi bhaddaṃ vo,</i></a><br>
<a><i>yāvantettha samāgatā;</i></a><br>
<a><i>Mākattha pāpakaṃ kammaṃ,</i></a><br>
<a><i>āvi vā yadi vā raho.</i></a></p>
<p><a data-ref="sc18, vns244, ms19Pv_266, msdiv244"><i>Sace taṃ pāpakaṃ kammaṃ,</i></a><br>
<a><i>karissatha karotha vā;</i></a><br>
<a data-var="pamutyatthi → pamuttatthi (sya1ed, sya2ed, pts-vp-pli1-2)"><i>Na vo dukkhā pamutyatthi,</i></a><br>
<a data-var="uppaccāpi → upacchāpi (sya1ed, sya2ed, pts-vp-pli1); upeccāpi (mr ^ud5.4#1 [Kumārakasutta])"><i>uppaccāpi palāyataṃ.</i></a></p>
<p><a data-ref="sc19, vns245, ms19Pv_267, msdiv245"><i>Matteyyā hotha petteyyā,</i></a><br>
<a><i>kule jeṭṭhāpacāyikā;</i></a><br>
<a><i>Sāmaññā hotha brahmaññā,</i></a><br>
<a><i>evaṃ saggaṃ gamissathā”ti.</i></a></p>
</blockquote>
<p class="endsutta"><a data-var="Dhanapālaseṭṭhipetavatthu → dhanapālapetavatthu (bj, sya1ed, sya2ed, pts-vp-pli1-2)" data-ref="sc20, ms19Pv_268"><i>Dhanapālaseṭṭhipetavatthu sattamaṃ.</i></a></p>
</article>
</section>
</div>
</body>
</html>
