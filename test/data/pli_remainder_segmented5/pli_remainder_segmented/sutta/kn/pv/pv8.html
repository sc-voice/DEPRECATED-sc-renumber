<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv8">
<article>
<div class="hgroup">
<p class="division"><a><i>Petavatthu</i></a></p>
<p><a><i>Uragavagga</i></a></p>
<h1><a><i>8. Goṇapetavatthu</i></a></h1>
</div>
<blockquote class="gatha">
<p><a data-ref="sc1, vns46, pts-vp-pli2ed7, ms19Pv_54, msdiv46"><i>“Kiṃ nu ummattarūpova,</i></a><br>
<a><i>lāyitvā haritaṃ tiṇaṃ;</i></a><br>
<a><i>Khāda khādāti lapasi,</i></a><br>
<a><i>gatasattaṃ jaraggavaṃ.</i></a></p>
<p><a data-ref="sc2, vns47, ms19Pv_55, msdiv47"><i>Na hi annena pānena,</i></a><br>
<a><i>mato goṇo samuṭṭhahe;</i></a><br>
<a data-var="bālo ca → bālova (mr)"><i>Tvaṃsi bālo ca dummedho,</i></a><br>
<a><i>yathā taññova dummatī”ti.</i></a></p>
<p><a data-ref="sc3, vns48, ms19Pv_56, msdiv48"><i>“Ime pādā idaṃ sīsaṃ,</i></a><br>
<a><i>ayaṃ kāyo savāladhi;</i></a><br>
<a><i>Nettā tatheva tiṭṭhanti,</i></a><br>
<a><i>ayaṃ goṇo samuṭṭhahe.</i></a></p>
<p><a data-ref="sc4, vns49, ms19Pv_57, msdiv49"><i>Nāyyakassa hatthapādā,</i></a><br>
<a><i>kāyo sīsañca dissati;</i></a><br>
<a><i>Rudaṃ mattikathūpasmiṃ,</i></a><br>
<a><i>nanu tvaññeva dummatī”ti.</i></a></p>
<p><a data-ref="sc5, vns50, ms19Pv_58, msdiv50"><i>“Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-var="Abbahī → abbūḷhaṃ (bahūsu)" data-ref="sc6, vns51, ms19Pv_59, msdiv51"><i>Abbahī vata me sallaṃ,</i></a><br>
<a><i>sokaṃ hadayanissitaṃ;</i></a><br>
<a><i>Yo me sokaparetassa,</i></a><br>
<a><i>pitusokaṃ apānudi.</i></a></p>
<p><a data-ref="sc7, vns52, ms19Pv_60, msdiv52"><i>Svāhaṃ abbūḷhasallosmi,</i></a><br>
<a><i>sītibhūtosmi nibbuto;</i></a><br>
<a><i>Na socāmi na rodāmi,</i></a><br>
<a><i>tava sutvāna māṇava”.</i></a></p>
<p><a data-ref="sc8, vns53, ms19Pv_61, msdiv53"><i>Evaṃ karonti sappaññā,</i></a><br>
<a><i>ye honti anukampakā;</i></a><br>
<a><i>Vinivattayanti sokamhā,</i></a><br>
<a><i>sujāto pitaraṃ yathāti.</i></a></p>
</blockquote>
<p class="endsutta"><a data-ref="sc9, ms19Pv_62"><i>Goṇapetavatthu aṭṭhamaṃ.</i></a></p>
</article>
</section>
</div>
</body>
</html>
