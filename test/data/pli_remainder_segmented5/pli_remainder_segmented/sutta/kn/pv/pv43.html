<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv43">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>8. Gūthakhādakapetavatthu</i></a></h1>
</div>
<blockquote class="gatha">
<p><a data-ref="sc1, vns768, pts-vp-pli2ed89, ms19Pv_821, msdiv766"><i>“Gūthakūpato uggantvā,</i></a><br>
<a data-var="patiṭṭhasi → dīno hi tiṭṭhasi (bj); diṭṭhova tiṭṭhasi (sya1ed, sya2ed); dīno si tiṭṭhasi (pts-vp-pli1)"><i>ko nu dīno patiṭṭhasi;</i></a><br>
<a><i>Nissaṃsayaṃ pāpakammanto,</i></a><br>
<a><i>kiṃ nu saddahase tuvan”ti.</i></a></p>
<p><a data-ref="sc2, vns769, ms19Pv_822, msdiv767"><i>“Ahaṃ bhadante petomhi,</i></a><br>
<a><i>duggato yamalokiko;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gato”.</i></a></p>
<p><a data-ref="sc3, vns770, ms19Pv_823, msdiv768"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>idaṃ dukkhaṃ nigacchasī”ti.</i></a></p>
<p><a data-ref="sc4, vns771, ms19Pv_824, msdiv769"><i>“Ahu āvāsiko mayhaṃ,</i></a><br>
<a><i>issukī kulamaccharī;</i></a><br>
<a><i>Ajjhāsito mayhaṃ ghare,</i></a><br>
<a><i>kadariyo paribhāsako.</i></a></p>
<p><a data-ref="sc5, vns772, ms19Pv_825, msdiv770"><i>Tassāhaṃ vacanaṃ sutvā,</i></a><br>
<a><i>bhikkhavo paribhāsisaṃ;</i></a><br>
<a><i>Tassa kammavipākena,</i></a><br>
<a><i>petalokaṃ ito gato”ti.</i></a></p>
<p><a data-ref="sc6, vns773, ms19Pv_826, msdiv771"><i>“Amitto mittavaṇṇena,</i></a><br>
<a><i>yo te āsi kulūpako;</i></a><br>
<a><i>Kāyassa bhedā duppañño,</i></a><br>
<a><i>kiṃ nu pecca gatiṃ gato”ti.</i></a></p>
<p><a data-ref="sc7, vns774, ms19Pv_827, msdiv772"><i>“Tassevāhaṃ pāpakammassa,</i></a><br>
<a><i>sīse tiṭṭhāmi matthake;</i></a><br>
<a><i>So ca paravisayaṃ patto,</i></a><br>
<a><i>mameva paricārako.</i></a></p>
<p><a data-ref="sc8, vns775, ms19Pv_828, msdiv773"><i>Yaṃ bhadante hadantaññe,</i></a><br>
<a><i>etaṃ me hoti bhojanaṃ;</i></a><br>
<a><i>Ahañca kho yaṃ hadāmi,</i></a><br>
<a><i>etaṃ so upajīvatī”ti.</i></a></p>
</blockquote>
<p class="endsutta"><a data-ref="sc9, ms19Pv_829"><i>Gūthakhādakapetavatthu aṭṭhamaṃ.</i></a></p>
</article>
</section>
</div>
</body>
</html>
