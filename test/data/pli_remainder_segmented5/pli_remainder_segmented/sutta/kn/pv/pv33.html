<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv33">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>8. Dutiyamigaluddakapetavatthu</i></a></h1>
</div>
<blockquote class="gatha">
<p><a data-ref="sc1, vns490, ms19Pv_529, msdiv488"><i>“Kūṭāgāre ca pāsāde,</i></a><br>
<a><i>pallaṅke gonakatthate;</i></a><br>
<a><i>Pañcaṅgikena turiyena,</i></a><br>
<a><i>ramasi suppavādite.</i></a></p>
<p><a data-var="vivasāne → vyavasāne (bj, pts-vp-pli2); vivāsanena (pts-vp-pli1)" data-ref="sc2, vns491, ms19Pv_530, msdiv489"><i>Tato ratyā vivasāne,</i></a><br>
<a><i>sūriyuggamanaṃ pati;</i></a><br>
<a><i>Apaviddho susānasmiṃ,</i></a><br>
<a><i>bahudukkhaṃ nigacchasi.</i></a></p>
<p><a data-ref="sc3, vns492, pts-vp-pli2ed61, ms19Pv_531, msdiv490"><i>Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>idaṃ dukkhaṃ nigacchasi”.</i></a></p>
<p><a data-ref="sc4, vns493, ms19Pv_532, msdiv491"><i>“Ahaṃ rājagahe ramme,</i></a><br>
<a><i>ramaṇīye giribbaje;</i></a><br>
<a><i>Migaluddo pure āsiṃ,</i></a><br>
<a><i>luddo cāsimasaññato.</i></a></p>
<p><a data-ref="sc5, vns494, ms19Pv_533, msdiv492"><i>Tassa me sahāyo suhadayo,</i></a><br>
<a><i>Saddho āsi upāsako;</i></a><br>
<a><i>Tassa kulupako bhikkhu,</i></a><br>
<a><i>Āsi gotamasāvako;</i></a><br>
<a><i>Sopi maṃ anukampanto,</i></a><br>
<a><i>Nivāresi punappunaṃ.</i></a></p>
<p><a data-ref="sc6, vns495, ms19Pv_534, msdiv493"><i>‘Mākāsi pāpakaṃ kammaṃ,</i></a><br>
<a><i>Mā tāta duggatiṃ agā;</i></a><br>
<a><i>Sace icchasi pecca sukhaṃ,</i></a><br>
<a><i>Virama pāṇavadhā asaṃyamā’.</i></a></p>
<p><a data-ref="sc7, vns496, ms19Pv_535, msdiv494"><i>Tassāhaṃ vacanaṃ sutvā,</i></a><br>
<a><i>Sukhakāmassa hitānukampino;</i></a><br>
<a><i>Nākāsiṃ sakalānusāsaniṃ,</i></a><br>
<a><i>Cirapāpābhirato abuddhimā.</i></a></p>
<p><a data-ref="sc8, vns497, ms19Pv_536, msdiv495"><i>So maṃ puna bhūrisumedhaso,</i></a><br>
<a><i>Anukampāya saṃyame nivesayi;</i></a><br>
<a><i>‘Sace divā hanasi pāṇino,</i></a><br>
<a><i>Atha te rattiṃ bhavatu saṃyamo’.</i></a></p>
<p><a data-ref="sc9, vns498, ms19Pv_537, msdiv496"><i>Svāhaṃ divā hanitvā pāṇino,</i></a><br>
<a><i>Virato rattimahosi saññato;</i></a><br>
<a><i>Rattāhaṃ paricāremi,</i></a><br>
<a><i>Divā khajjāmi duggato.</i></a></p>
<p><a data-ref="sc10, vns499, ms19Pv_538, msdiv497"><i>Tassa kammassa kusalassa,</i></a><br>
<a><i>Anubhomi rattiṃ amānusiṃ;</i></a><br>
<a><i>Divā paṭihatāva kukkurā,</i></a><br>
<a><i>Upadhāvanti samantā khādituṃ.</i></a></p>
<p><a data-ref="sc11, vns500, ms19Pv_539, msdiv498"><i>Ye ca te satatānuyogino,</i></a><br>
<a data-var="Dhuvaṃ payuttā → dhuvayuttā (bj)"><i>Dhuvaṃ payuttā sugatassa sāsane;</i></a><br>
<a><i>Maññāmi te amatameva kevalaṃ,</i></a><br>
<a><i>Adhigacchanti padaṃ asaṅkhatan”ti.</i></a></p>
</blockquote>
<p class="endsutta"><a data-var="Dutiyamigaluddakapetavatthu → dutiyamigaluddapetavatthu (sya1ed, sya2ed)" data-ref="sc12, ms19Pv_540"><i>Dutiyamigaluddakapetavatthu aṭṭhamaṃ.</i></a></p>
</article>
</section>
</div>
</body>
</html>
