<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv5">
<article>
<div class="hgroup">
<p class="division"><a><i>Petavatthu</i></a></p>
<p><a><i>Uragavagga</i></a></p>
<h1><a><i>5. Tirokuṭṭapetavatthu</i></a></h1>
</div>
<blockquote class="gatha">
<p><a data-var="Tirokuṭṭesu → tirokuḍḍesu (bj, sya1ed, sya2ed, pts-vp-pli1-2)" data-ref="sc1, vns14, ms19Pv_19, msdiv14"><i>“Tirokuṭṭesu tiṭṭhanti,</i></a><br>
<a><i>sandhisiṅghāṭakesu ca;</i></a><br>
<a><i>Dvārabāhāsu tiṭṭhanti,</i></a><br>
<a><i>āgantvāna sakaṃ gharaṃ.</i></a></p>
<p><a data-ref="sc2, vns15, ms19Pv_20, msdiv15"><i>Pahūte annapānamhi,</i></a><br>
<a><i>khajjabhojje upaṭṭhite;</i></a><br>
<a><i>Na tesaṃ koci sarati,</i></a><br>
<a><i>sattānaṃ kammapaccayā.</i></a></p>
<p><a data-ref="sc3, vns16, pts-vp-pli2ed4, ms19Pv_21, msdiv16"><i>Evaṃ dadanti ñātīnaṃ,</i></a><br>
<a><i>ye honti anukampakā;</i></a><br>
<a><i>Suciṃ paṇītaṃ kālena,</i></a><br>
<a><i>kappiyaṃ pānabhojanaṃ;</i></a><br>
<a><i>‘Idaṃ vo ñātīnaṃ hotu,</i></a><br>
<a><i>sukhitā hontu ñātayo’.</i></a></p>
<p><a data-ref="sc4, vns17, ms19Pv_22, msdiv17"><i>Te ca tattha samāgantvā,</i></a><br>
<a><i>ñātipetā samāgatā;</i></a><br>
<a><i>Pahūte annapānamhi,</i></a><br>
<a><i>sakkaccaṃ anumodare.</i></a></p>
<p><a data-ref="sc5, vns18, ms19Pv_23, msdiv18"><i>‘Ciraṃ jīvantu no ñātī,</i></a><br>
<a><i>yesaṃ hetu labhāmase;</i></a><br>
<a><i>Amhākañca katā pūjā,</i></a><br>
<a><i>dāyakā ca anipphalā’.</i></a></p>
<p><a data-ref="sc6, vns19, ms19Pv_24, msdiv19"><i>Na hi tattha kasī atthi,</i></a><br>
<a><i>gorakkhettha na vijjati;</i></a><br>
<a><i>Vaṇijjā tādisī natthi,</i></a><br>
<a data-var="kayākayaṃ → kayākkayaṃ (bj, mr); kayakkayaṃ (pts-vp-pli1-2); kayokayaṃ (18Kh:69)"><i>hiraññena kayākayaṃ;</i></a><br>
<a><i>Ito dinnena yāpenti,</i></a><br>
<a data-var="kālagatā → kālakatā (bj, sya1ed, sya2ed, pts-vp-pli1-2)"><i>petā kālagatā tahiṃ.</i></a></p>
<p><a data-ref="sc7, vns20, ms19Pv_25, msdiv20"><i>Unname udakaṃ vuṭṭhaṃ,</i></a><br>
<a><i>yathā ninnaṃ pavattati;</i></a><br>
<a><i>Evamevaṃ ito dinnaṃ,</i></a><br>
<a><i>petānaṃ upakappati.</i></a></p>
<p><a data-ref="sc8, vns21, ms19Pv_26, msdiv21"><i>Yathā vārivahā pūrā,</i></a><br>
<a><i>paripūrenti sāgaraṃ;</i></a><br>
<a><i>Evamevaṃ ito dinnaṃ,</i></a><br>
<a><i>petānaṃ upakappati.</i></a></p>
<p><a data-ref="sc9, vns22, ms19Pv_27, msdiv22"><i>‘Adāsi me akāsi me,</i></a><br>
<a data-var="mittā → ñāti mitto (?)"><i>ñāti mittā sakhā ca me’;</i></a><br>
<a><i>Petānaṃ dakkhiṇaṃ dajjā,</i></a><br>
<a><i>pubbe katamanussaraṃ.</i></a></p>
<p><a data-ref="sc10, vns23, ms19Pv_28, msdiv23"><i>Na hi ruṇṇaṃ vā soko vā,</i></a><br>
<a><i>yā caññā paridevanā;</i></a><br>
<a><i>Na taṃ petānamatthāya,</i></a><br>
<a><i>evaṃ tiṭṭhanti ñātayo.</i></a></p>
<p><a data-ref="sc11, vns24, ms19Pv_29, msdiv24"><i>Ayañca kho dakkhiṇā dinnā,</i></a><br>
<a><i>saṃghamhi suppatiṭṭhitā;</i></a><br>
<a><i>Dīgharattaṃ hitāyassa,</i></a><br>
<a><i>ṭhānaso upakappati.</i></a></p>
<p><a data-ref="sc12, vns25, ms19Pv_30, msdiv25"><i>So ñātidhammo ca ayaṃ nidassito,</i></a><br>
<a><i>Petāna pūjā ca katā uḷārā;</i></a><br>
<a><i>Balañca bhikkhūnamanuppadinnaṃ,</i></a><br>
<a><i>Tumhehi puññaṃ pasutaṃ anappakan”ti.</i></a></p>
</blockquote>
<p class="endsutta"><a data-var="Tirokuṭṭapetavatthu → tirokuḍḍapetavatthu (bj, sya1ed, sya2ed, pts-vp-pli1-2)" data-ref="sc13, ms19Pv_31"><i>Tirokuṭṭapetavatthu pañcamaṃ.</i></a></p>
</article>
</section>
</div>
</body>
</html>
