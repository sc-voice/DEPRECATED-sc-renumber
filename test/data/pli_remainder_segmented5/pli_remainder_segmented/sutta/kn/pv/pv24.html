<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv24">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>12. Kaṇṇamuṇḍapetivatthu</i></a></h1>
</div>
<blockquote class="gatha">
<p><a data-ref="sc1, vns349, ms19Pv_376, msdiv348"><i>“Soṇṇasopānaphalakā,</i></a><br>
<a><i>soṇṇavālukasanthatā;</i></a><br>
<a><i>Tattha sogandhiyā vaggū,</i></a><br>
<a><i>sucigandhā manoramā.</i></a></p>
<p><a data-ref="sc2, vns350, ms19Pv_377, msdiv349"><i>Nānārukkhehi sañchannā,</i></a><br>
<a><i>nānāgandhasameritā;</i></a><br>
<a><i>Nānāpadumasañchannā,</i></a><br>
<a data-var="puṇḍarīkasamotatā → … samohatā (sya1ed, sya2ed, mr); … samāgatā (pts-vp-pli1)"><i>puṇḍarīkasamotatā.</i></a></p>
<p><a data-ref="sc3, vns351, ms19Pv_378, msdiv350"><i>Surabhiṃ sampavāyanti,</i></a><br>
<a><i>manuññā māluteritā;</i></a><br>
<a><i>Haṃsakoñcābhirudā ca,</i></a><br>
<a><i>cakkavakkābhikūjitā.</i></a></p>
<p><a data-ref="sc4, vns352, pts-vp-pli2ed42, ms19Pv_379, msdiv351"><i>Nānādijagaṇākiṇṇā,</i></a><br>
<a><i>nānāsaragaṇāyutā;</i></a><br>
<a><i>Nānāphaladharā rukkhā,</i></a><br>
<a><i>nānāpupphadharā vanā.</i></a></p>
<p><a data-ref="sc5, vns353, ms19Pv_380, msdiv352"><i>Na manussesu īdisaṃ,</i></a><br>
<a><i>nagaraṃ yādisaṃ idaṃ;</i></a><br>
<a><i>Pāsādā bahukā tuyhaṃ,</i></a><br>
<a><i>sovaṇṇarūpiyāmayā;</i></a><br>
<a data-var="ābhenti → ābhanti (bj, mr)"><i>Daddallamānā ābhenti,</i></a><br>
<a><i>samantā caturo disā.</i></a></p>
<p><a data-ref="sc6, vns354, ms19Pv_381, msdiv353"><i>Pañca dāsisatā tuyhaṃ,</i></a><br>
<a><i>yā temā paricārikā;</i></a><br>
<a data-var="Tā → kā (mr) | kambukāyūradharā → kambukeyūradharā (bj)"><i>Tā kambukāyūradharā,</i></a><br>
<a><i>kañcanāveḷabhūsitā.</i></a></p>
<p><a data-ref="sc7, vns355, ms19Pv_382, msdiv354"><i>Pallaṅkā bahukā tuyhaṃ,</i></a><br>
<a><i>sovaṇṇarūpiyāmayā;</i></a><br>
<a data-var="Kadalimigasañchannā → kādalimigasañchannā (bj); kadalīmigasañchannā (sya1ed, sya2ed, pts-vp-pli1)"><i>Kadalimigasañchannā,</i></a><br>
<a><i>sajjā gonakasanthatā.</i></a></p>
<p><a data-ref="sc8, vns356, ms19Pv_383, msdiv355"><i>Yattha tvaṃ vāsūpagatā,</i></a><br>
<a><i>sabbakāmasamiddhinī;</i></a><br>
<a data-var="Sampattāyaḍḍharattāya → sampattāya aḍḍharattāya (sya1ed, sya2ed, pts-vp-pli1); sampattāyaḍḍharattiyā (mr)"><i>Sampattāyaḍḍharattāya,</i></a><br>
<a><i>tato uṭṭhāya gacchasi.</i></a></p>
<p><a data-ref="sc9, vns357, ms19Pv_384, msdiv356"><i>Uyyānabhūmiṃ gantvāna,</i></a><br>
<a><i>pokkharaññā samantato;</i></a><br>
<a><i>Tassā tīre tuvaṃ ṭhāsi,</i></a><br>
<a><i>harite saddale subhe.</i></a></p>
<p><a data-ref="sc10, vns358, ms19Pv_385, msdiv357"><i>Tato te kaṇṇamuṇḍo sunakho,</i></a><br>
<a><i>Aṅgamaṅgāni khādati;</i></a><br>
<a><i>Yadā ca khāyitā āsi,</i></a><br>
<a><i>Aṭṭhisaṅkhalikā katā;</i></a><br>
<a><i>Ogāhasi pokkharaṇiṃ,</i></a><br>
<a><i>Hoti kāyo yathā pure.</i></a></p>
<p><a data-var="aṅgapaccaṅgī → uggacchanti (pts-vp-pli1); aṅgapaccaṅgā (pts-vp-pli2, mr)" data-ref="sc11, vns359, ms19Pv_386, msdiv358"><i>Tato tvaṃ aṅgapaccaṅgī,</i></a><br>
<a><i>sucāru piyadassanā;</i></a><br>
<a><i>Vatthena pārupitvāna,</i></a><br>
<a><i>āyāsi mama santikaṃ.</i></a></p>
<p><a data-ref="sc12, vns360, ms19Pv_387, msdiv359"><i>Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>kaṇṇamuṇḍo sunakho tava;</i></a><br>
<a><i>Aṅgamaṅgāni khādatī”ti.</i></a></p>
<p><a data-var="Kimilāyaṃ → kimbilāyaṃ (bj, sya1ed, sya2ed, pts-vp-pli1-2)" data-ref="sc13, vns361, ms19Pv_388, msdiv360"><i>“Kimilāyaṃ gahapati,</i></a><br>
<a><i>saddho āsi upāsako;</i></a><br>
<a><i>Tassāhaṃ bhariyā āsiṃ,</i></a><br>
<a><i>dussīlā aticārinī.</i></a></p>
<p><a data-var="maṃ aticaramānāya → evamāticaramānāya (sya1ed, sya2ed); evam aticaramānāya (pts-vp-pli1-2)" data-ref="sc14, vns362, ms19Pv_389, msdiv361"><i>So maṃ aticaramānāya,</i></a><br>
<a><i>sāmiko etadabravi;</i></a><br>
<a data-var="Netaṃ channaṃ → netaṃ channaṃ na (bj); netaṃ channaṃ netaṃ (mr)"><i>‘Netaṃ channaṃ patirūpaṃ,</i></a><br>
<a><i>yaṃ tvaṃ aticarāsi maṃ’.</i></a></p>
<p><a data-ref="sc15, vns363, ms19Pv_390, msdiv362"><i>Sāhaṃ ghorañca sapathaṃ,</i></a><br>
<a><i>musāvādañca bhāsisaṃ;</i></a><br>
<a><i>‘Nāhaṃ taṃ aticarāmi,</i></a><br>
<a><i>kāyena uda cetasā.</i></a></p>
<p><a data-ref="sc16, vns364, ms19Pv_391, msdiv363"><i>Sacāhaṃ taṃ aticarāmi,</i></a><br>
<a><i>kāyena uda cetasā;</i></a><br>
<a><i>Kaṇṇamuṇḍoyaṃ sunakho,</i></a><br>
<a><i>aṅgamaṅgāni khādatu’.</i></a></p>
<p><a data-ref="sc17, vns365, ms19Pv_392, msdiv364"><i>Tassa kammassa vipākaṃ,</i></a><br>
<a><i>musāvādassa cūbhayaṃ;</i></a><br>
<a><i>Satteva vassasatāni,</i></a><br>
<a><i>anubhūtaṃ yato hi me;</i></a><br>
<a><i>Kaṇṇamuṇḍo ca sunakho,</i></a><br>
<a><i>aṅgamaṅgāni khādati.</i></a></p>
<p><a data-ref="sc18, vns366, ms19Pv_393, msdiv365"><i>Tvañca deva bahukāro,</i></a><br>
<a><i>atthāya me idhāgato;</i></a><br>
<a><i>Sumuttāhaṃ kaṇṇamuṇḍassa,</i></a><br>
<a><i>asokā akutobhayā.</i></a></p>
<p><a data-ref="sc19, vns367, pts-vp-pli2ed43, ms19Pv_394, msdiv366"><i>Tāhaṃ deva namassāmi,</i></a><br>
<a><i>yācāmi pañjalīkatā;</i></a><br>
<a><i>Bhuñja amānuse kāme,</i></a><br>
<a><i>rama deva mayā sahā”ti.</i></a></p>
<p><a data-ref="sc20, vns368, ms19Pv_395, msdiv367"><i>“Bhuttā amānusā kāmā,</i></a><br>
<a><i>ramitomhi tayā saha;</i></a><br>
<a><i>Tāhaṃ subhage yācāmi,</i></a><br>
<a><i>khippaṃ paṭinayāhi man”ti.</i></a></p>
</blockquote>
<p class="endsutta"><a data-ref="sc21, ms19Pv_396"><i>Kaṇṇamuṇḍapetivatthu dvādasamaṃ.</i></a></p>
</article>
</section>
</div>
</body>
</html>
