<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv25">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>13. Ubbaripetavatthu</i></a></h1>
</div>
<blockquote class="gatha">
<p><a data-ref="sc1, vns369, pts-vp-pli2ed44, ms19Pv_397, msdiv368"><i>Ahu rājā brahmadatto,</i></a><br>
<a><i>pañcālānaṃ rathesabho;</i></a><br>
<a><i>Ahorattānamaccayā,</i></a><br>
<a data-var="kālamakrubbatha → rājā kālaṅkarī tadā (bj, pts-vp-pli2); rājā kālaṅkari tadā (pts-vp-pli1)"><i>rājā kālamakrubbatha.</i></a></p>
<p><a data-ref="sc2, vns370, ms19Pv_398, msdiv369"><i>Tassa āḷāhanaṃ gantvā,</i></a><br>
<a data-var="ubbarī → uppari (mr)"><i>bhariyā kandati ubbarī;</i></a><br>
<a><i>Brahmadattaṃ apassantī,</i></a><br>
<a><i>brahmadattāti kandati.</i></a></p>
<p><a data-ref="sc3, vns371, ms19Pv_399, msdiv370"><i>Isi ca tattha āgacchi,</i></a><br>
<a><i>sampannacaraṇo muni;</i></a><br>
<a><i>So ca tattha apucchittha,</i></a><br>
<a><i>ye tattha susamāgatā.</i></a></p>
<p><a data-ref="sc4, vns372, ms19Pv_400, msdiv371"><i>“Kassa idaṃ āḷāhanaṃ,</i></a><br>
<a><i>nānāgandhasameritaṃ;</i></a><br>
<a><i>Kassāyaṃ kandati bhariyā,</i></a><br>
<a><i>ito dūragataṃ patiṃ;</i></a><br>
<a><i>Brahmadattaṃ apassantī,</i></a><br>
<a><i>‘brahmadattā’ti kandati”.</i></a></p>
<p><a data-ref="sc5, vns373, ms19Pv_401, msdiv372"><i>Te ca tattha viyākaṃsu,</i></a><br>
<a><i>ye tattha susamāgatā;</i></a><br>
<a data-var="bhadante → bhaddante (bj, pts-vp-pli1-2, mr)"><i>“Brahmadattassa bhadante,</i></a><br>
<a><i>brahmadattassa mārisa.</i></a></p>
<p><a data-ref="sc6, vns374, ms19Pv_402, msdiv373"><i>Tassa idaṃ āḷāhanaṃ,</i></a><br>
<a><i>nānāgandhasameritaṃ;</i></a><br>
<a><i>Tassāyaṃ kandati bhariyā,</i></a><br>
<a><i>ito dūragataṃ patiṃ;</i></a><br>
<a><i>Brahmadattaṃ apassantī,</i></a><br>
<a><i>‘brahmadattā’ti kandati”.</i></a></p>
<p><a data-ref="sc7, vns375, ms19Pv_403, msdiv374"><i>“Chaḷāsītisahassāni,</i></a><br>
<a><i>brahmadattassanāmakā;</i></a><br>
<a><i>Imasmiṃ āḷāhane daḍḍhā,</i></a><br>
<a><i>tesaṃ kamanusocasī”ti.</i></a></p>
<p><a data-ref="sc8, vns376, ms19Pv_404, msdiv375"><i>“Yo rājā cūḷanīputto,</i></a><br>
<a><i>pañcālānaṃ rathesabho;</i></a><br>
<a><i>Taṃ bhante anusocāmi,</i></a><br>
<a><i>bhattāraṃ sabbakāmadan”ti.</i></a></p>
<p><a data-ref="sc9, vns377, ms19Pv_405, msdiv376"><i>“Sabbe vāhesuṃ rājāno,</i></a><br>
<a><i>brahmadattassanāmakā;</i></a><br>
<a><i>Sabbeva cūḷanīputtā,</i></a><br>
<a><i>pañcālānaṃ rathesabhā.</i></a></p>
<p><a data-ref="sc10, vns378, pts-vp-pli2ed45, ms19Pv_406, msdiv377"><i>Sabbesaṃ anupubbena,</i></a><br>
<a><i>mahesittamakārayi;</i></a><br>
<a><i>Kasmā purimake hitvā,</i></a><br>
<a><i>pacchimaṃ anusocasī”ti.</i></a></p>
<p><a data-ref="sc11, vns379, ms19Pv_407, msdiv378"><i>“Ātume itthibhūtāya,</i></a><br>
<a><i>dīgharattāya mārisa;</i></a><br>
<a><i>Yassā me itthibhūtāya,</i></a><br>
<a><i>saṃsāre bahubhāsasī”ti.</i></a></p>
<p><a data-ref="sc12, vns380, ms19Pv_408, msdiv379"><i>“Ahu itthī ahu puriso,</i></a><br>
<a><i>pasuyonimpi āgamā;</i></a><br>
<a><i>Evametaṃ atītānaṃ,</i></a><br>
<a><i>pariyanto na dissatī”ti.</i></a></p>
<p><a data-ref="sc13, vns381, ms19Pv_409, msdiv380"><i>“Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-ref="sc14, vns382, ms19Pv_410, msdiv381"><i>Abbahī vata me sallaṃ,</i></a><br>
<a><i>sokaṃ hadayanissitaṃ;</i></a><br>
<a><i>Yo me sokaparetāya,</i></a><br>
<a><i>patisokaṃ apānudi.</i></a></p>
<p><a data-ref="sc15, vns383, ms19Pv_411, msdiv382"><i>Sāhaṃ abbūḷhasallāsmi,</i></a><br>
<a><i>sītibhūtāsmi nibbutā;</i></a><br>
<a><i>Na socāmi na rodāmi,</i></a><br>
<a><i>tava sutvā mahāmunī”ti.</i></a></p>
<p><a data-ref="sc16, vns384, ms19Pv_412, msdiv383"><i>Tassa taṃ vacanaṃ sutvā,</i></a><br>
<a><i>samaṇassa subhāsitaṃ;</i></a><br>
<a><i>Pattacīvaramādāya,</i></a><br>
<a><i>pabbaji anagāriyaṃ.</i></a></p>
<p><a data-ref="sc17, vns385, ms19Pv_413, msdiv384"><i>Sā ca pabbajitā santā,</i></a><br>
<a><i>agārasmā anagāriyaṃ;</i></a><br>
<a><i>Mettacittaṃ abhāvesi,</i></a><br>
<a><i>brahmalokūpapattiyā.</i></a></p>
<p><a data-ref="sc18, vns386, ms19Pv_414, msdiv385"><i>Gāmā gāmaṃ vicarantī,</i></a><br>
<a><i>nigame rājadhāniyo;</i></a><br>
<a><i>Uruvelā nāma so gāmo,</i></a><br>
<a><i>yattha kālamakrubbatha.</i></a></p>
<p><a data-ref="sc19, vns387, ms19Pv_415, msdiv386"><i>Mettacittaṃ ābhāvetvā,</i></a><br>
<a><i>brahmalokūpapattiyā;</i></a><br>
<a><i>Itthicittaṃ virājetvā,</i></a><br>
<a><i>brahmalokūpagā ahūti.</i></a></p>
</blockquote>
<p class="endsutta"><a data-var="Ubbaripetavatthu → ubbarīpetavatthu (sya1ed, sya2ed)" data-ref="sc20, ms19Pv_416"><i>Ubbaripetavatthu terasamaṃ.</i></a></p>
<p class="endsection"><a data-ref="sc21, ms19Pv_417"><i>Ubbarivaggo dutiyo.</i></a></p>
<p class="uddana-intro"><a data-ref="sc22, ms19Pv_418"><i>Tassuddānaṃ</i></a></p>
<blockquote class="uddanagatha">
<p><a data-var="Mocakaṃ → paṇḍu (sabbattha) | mattā → pitā (bj, mr); patiyā (sya1ed, sya2ed, pts-vp-pli1-2)" data-ref="sc23, ms19Pv_419"><i>Mocakaṃ mātā mattā ca,</i></a><br>
<a><i>Nandā kuṇḍalīnā ghaṭo;</i></a><br>
<a><i>Dve seṭṭhī tunnavāyo ca,</i></a><br>
<a data-var="Uttara → vihāra (sabbattha) | suttakaṇṇa → suttasopāna (bj, pts-vp-pli1-2); suttasovāna (sya1ed, sya2ed)"><i>Uttara suttakaṇṇa ubbarīti.</i></a></p>
</blockquote>
</article>
</section>
</div>
</body>
</html>
