<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv32">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>7. Migaluddakapetavatthu</i></a></h1>
</div>
<blockquote class="gatha">
<p><a data-ref="sc1, vns480, pts-vp-pli2ed59, ms19Pv_518, msdiv478"><i>“Naranāripurakkhato yuvā,</i></a><br>
<a data-var="kāmaguṇehi → kāmehi (mr)"><i>Rajanīyehi kāmaguṇehi sobhasi;</i></a><br>
<a><i>Divasaṃ anubhosi kāraṇaṃ,</i></a><br>
<a><i>Kimakāsi purimāya jātiyā”ti.</i></a></p>
<p><a data-ref="sc2, vns481, ms19Pv_519, msdiv479"><i>“Ahaṃ rājagahe ramme,</i></a><br>
<a><i>ramaṇīye giribbaje;</i></a><br>
<a><i>Migaluddo pure āsiṃ,</i></a><br>
<a><i>lohitapāṇi dāruṇo.</i></a></p>
<p><a data-ref="sc3, vns482, ms19Pv_520, msdiv480"><i>Avirodhakaresu pāṇisu,</i></a><br>
<a><i>Puthusattesu paduṭṭhamānaso;</i></a><br>
<a data-var="sadā → tadā (bj)"><i>Vicariṃ atidāruṇo sadā,</i></a><br>
<a><i>Parahiṃsāya rato asaññato.</i></a></p>
<p><a data-var="suhadayo → suhado (bj)" data-ref="sc4, vns483, ms19Pv_521, msdiv481"><i>Tassa me sahāyo suhadayo,</i></a><br>
<a><i>Saddho āsi upāsako;</i></a><br>
<a data-var="Sopi → so hi (sya1ed, sya2ed); so ca (pts-vp-pli1-2)"><i>Sopi maṃ anukampanto,</i></a><br>
<a><i>Nivāresi punappunaṃ.</i></a></p>
<p><a data-ref="sc5, vns484, ms19Pv_522, msdiv482"><i>‘Mākāsi pāpakaṃ kammaṃ,</i></a><br>
<a><i>Mā tāta duggatiṃ agā;</i></a><br>
<a><i>Sace icchasi pecca sukhaṃ,</i></a><br>
<a><i>Virama pāṇavadhā asaṃyamā’.</i></a></p>
<p><a data-ref="sc6, vns485, ms19Pv_523, msdiv483"><i>Tassāhaṃ vacanaṃ sutvā,</i></a><br>
<a><i>Sukhakāmassa hitānukampino;</i></a><br>
<a><i>Nākāsiṃ sakalānusāsaniṃ,</i></a><br>
<a><i>Cirapāpābhirato abuddhimā.</i></a></p>
<p><a data-ref="sc7, vns486, ms19Pv_524, msdiv484"><i>So maṃ puna bhūrisumedhaso,</i></a><br>
<a><i>Anukampāya saṃyame nivesayi;</i></a><br>
<a><i>‘Sace divā hanasi pāṇino,</i></a><br>
<a><i>Atha te rattiṃ bhavatu saṃyamo’.</i></a></p>
<p><a data-ref="sc8, vns487, pts-vp-pli2ed60, ms19Pv_525, msdiv485"><i>Svāhaṃ divā hanitvā pāṇino,</i></a><br>
<a><i>Virato rattimahosi saññato;</i></a><br>
<a><i>Rattāhaṃ paricāremi,</i></a><br>
<a><i>Divā khajjāmi duggato.</i></a></p>
<p><a data-ref="sc9, vns488, ms19Pv_526, msdiv486"><i>Tassa kammassa kusalassa,</i></a><br>
<a><i>Anubhomi rattiṃ amānusiṃ;</i></a><br>
<a data-var="paṭihatāva → paṭihatā ca (mr)"><i>Divā paṭihatāva kukkurā,</i></a><br>
<a><i>Upadhāvanti samantā khādituṃ.</i></a></p>
<p><a data-ref="sc10, vns489, ms19Pv_527, msdiv487"><i>Ye ca te satatānuyogino,</i></a><br>
<a><i>Dhuvaṃ payuttā sugatassa sāsane;</i></a><br>
<a><i>Maññāmi te amatameva kevalaṃ,</i></a><br>
<a><i>Adhigacchanti padaṃ asaṅkhatan”ti.</i></a></p>
</blockquote>
<p class="endsutta"><a data-var="Migaluddakapetavatthu → migaluddapetavatthu (sya1ed, sya2ed, pts-vp-pli1-2)" data-ref="sc11, ms19Pv_528"><i>Migaluddakapetavatthu sattamaṃ.</i></a></p>
</article>
</section>
</div>
</body>
</html>
