<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv29">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>4. Bhusapetavatthu</i></a></h1>
</div>
<blockquote class="gatha">
<p><a data-ref="sc1, vns448, pts-vp-pli2ed55, ms19Pv_483, msdiv447"><i>“Bhusāni eko sāliṃ punāparo,</i></a><br>
<a><i>Ayañca nārī sakamaṃsalohitaṃ;</i></a><br>
<a data-var="akantaṃ → akantikaṃ (bj, pts-vp-pli1-2)"><i>Tuvañca gūthaṃ asuciṃ akantaṃ,</i></a><br>
<a><i>Paribhuñjasi kissa ayaṃ vipāko”ti.</i></a></p>
<p><a data-ref="sc2, vns449, ms19Pv_484, msdiv448"><i>“Ayaṃ pure mātaraṃ hiṃsati,</i></a><br>
<a><i>Ayaṃ pana kūṭavāṇijo;</i></a><br>
<a><i>Ayaṃ maṃsāni khāditvā,</i></a><br>
<a><i>Musāvādena vañceti.</i></a></p>
<p><a data-ref="sc3, vns450, ms19Pv_485, msdiv449"><i>Ahaṃ manussesu manussabhūtā,</i></a><br>
<a><i>Agārinī sabbakulassa issarā;</i></a><br>
<a><i>Santesu pariguhāmi,</i></a><br>
<a><i>Mā ca kiñci ito adaṃ.</i></a></p>
<p><a data-ref="sc4, vns451, ms19Pv_486, msdiv450"><i>Musāvādena chādemi,</i></a><br>
<a><i>‘natthi etaṃ mama gehe;</i></a><br>
<a><i>Sace santaṃ niguhāmi,</i></a><br>
<a><i>gūtho me hotu bhojanaṃ’.</i></a></p>
<p><a data-ref="sc5, vns452, ms19Pv_487, msdiv451"><i>Tassa kammassa vipākena,</i></a><br>
<a><i>musāvādassa cūbhayaṃ;</i></a><br>
<a><i>Sugandhaṃ sālino bhattaṃ,</i></a><br>
<a><i>gūthaṃ me parivattati.</i></a></p>
<p><a data-ref="sc6, vns453, ms19Pv_488, msdiv452"><i>Avañjhāni ca kammāni,</i></a><br>
<a><i>Na hi kammaṃ vinassati;</i></a><br>
<a data-var="kiminaṃ → kimijaṃ (bj, pts-vp-pli2); kimīnaṃ (sya1ed, sya2ed, pts-vp-pli1) | mīḷaṃ → mīḷhaṃ (bj, sya1ed, sya2ed, pts-vp-pli1-2)"><i>Duggandhaṃ kiminaṃ mīḷaṃ,</i></a><br>
<a><i>Bhuñjāmi ca pivāmi cā”ti.</i></a></p>
</blockquote>
<p class="endsutta"><a data-ref="sc7, ms19Pv_489"><i>Bhusapetavatthu catutthaṃ.</i></a></p>
</article>
</section>
</div>
</body>
</html>
