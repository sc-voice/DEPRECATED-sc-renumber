<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv45">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>10. Gaṇapetavatthu</i></a></h1>
</div>
<blockquote class="gatha">
<p><a data-ref="sc1, vns784, ms19Pv_839, msdiv782"><i>“Naggā dubbaṇṇarūpāttha,</i></a><br>
<a><i>kisā dhamanisanthatā;</i></a><br>
<a data-var="Upphāsulikā → upphāsūlikā (bj); uppāsuḷikā (mr)"><i>Upphāsulikā kisikā,</i></a><br>
<a><i>ke nu tumhettha mārisā”ti.</i></a></p>
<p><a data-ref="sc2, vns785, ms19Pv_840, msdiv783"><i>“Mayaṃ bhadante petāmhā,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā”ti.</i></a></p>
<p><a data-ref="sc3, vns786, pts-vp-pli2ed91, ms19Pv_841, msdiv784"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>petalokaṃ ito gatā”ti.</i></a></p>
<p><a data-ref="sc4, vns787, ms19Pv_842, msdiv785"><i>“Anāvaṭesu titthesu,</i></a><br>
<a><i>vicinimhaddhamāsakaṃ;</i></a><br>
<a><i>Santesu deyyadhammesu,</i></a><br>
<a><i>dīpaṃ nākamha attano.</i></a></p>
<p><a data-ref="sc5, vns788, ms19Pv_843, msdiv786"><i>Nadiṃ upema tasitā,</i></a><br>
<a><i>rittakā parivattati;</i></a><br>
<a><i>Chāyaṃ upema uṇhesu,</i></a><br>
<a><i>ātapo parivattati.</i></a></p>
<p><a data-ref="sc6, vns789, ms19Pv_844, msdiv787"><i>Aggivaṇṇo ca no vāto,</i></a><br>
<a><i>ḍahanto upavāyati;</i></a><br>
<a><i>Etañca bhante arahāma,</i></a><br>
<a><i>aññañca pāpakaṃ tato.</i></a></p>
<p><a data-var="Api yojanāni → adhiyojanāni (bj, mr)" data-ref="sc7, vns790, ms19Pv_845, msdiv788"><i>Api yojanāni gacchāma,</i></a><br>
<a><i>chātā āhāragedhino;</i></a><br>
<a><i>Aladdhāva nivattāma,</i></a><br>
<a><i>aho no appapuññatā.</i></a></p>
<p><a data-ref="sc8, vns791, ms19Pv_846, msdiv789"><i>Chātā pamucchitā bhantā,</i></a><br>
<a><i>bhūmiyaṃ paṭisumbhitā;</i></a><br>
<a><i>Uttānā paṭikirāma,</i></a><br>
<a><i>avakujjā patāmase.</i></a></p>
<p><a data-var="tattheva patitā → tattha papahitā (mr)" data-ref="sc9, vns792, ms19Pv_847, msdiv790"><i>Te ca tattheva patitā,</i></a><br>
<a><i>bhūmiyaṃ paṭisumbhitā;</i></a><br>
<a><i>Uraṃ sīsañca ghaṭṭema,</i></a><br>
<a><i>aho no appapuññatā.</i></a></p>
<p><a data-ref="sc10, vns793, ms19Pv_848, msdiv791"><i>Etañca bhante arahāma,</i></a><br>
<a><i>aññañca pāpakaṃ tato;</i></a><br>
<a><i>Santesu deyyadhammesu,</i></a><br>
<a><i>dīpaṃ nākamha attano.</i></a></p>
<p><a data-ref="sc11, vns794, ms19Pv_849, msdiv792"><i>Te hi nūna ito gantvā,</i></a><br>
<a><i>yoniṃ laddhāna mānusiṃ;</i></a><br>
<a><i>Vadaññū sīlasampannā,</i></a><br>
<a><i>kāhāma kusalaṃ bahun”ti.</i></a></p>
</blockquote>
<p class="endsutta"><a data-ref="sc12, ms19Pv_850"><i>Gaṇapetavatthu dasamaṃ.</i></a></p>
</article>
</section>
</div>
</body>
</html>
