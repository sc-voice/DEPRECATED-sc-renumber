<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv36">
<article>
<div class="hgroup">
<p class="division"><a><i>Petavatthu</i></a></p>
<p><a><i>Mahāvagga</i></a></p>
<h1><a><i>1. Ambasakkarapetavatthu</i></a></h1>
</div>
<blockquote class="gatha">
<p><a data-ref="sc1, vns519, pts-vp-pli2ed65, ms19Pv_564, msdiv517"><i>Vesālī nāma nagaratthi vajjīnaṃ,</i></a><br>
<a data-var="ambasakkaro → ambasakkharo (bj, sya1ed, sya2ed, pts-vp-pli1-2); appasakkaro (mr)"><i>Tattha ahu licchavi ambasakkaro;</i></a><br>
<a><i>Disvāna petaṃ nagarassa bāhiraṃ,</i></a><br>
<a><i>Tattheva pucchittha taṃ kāraṇatthiko.</i></a></p>
<p><a data-ref="sc2, vns520, ms19Pv_565, msdiv518"><i>“Seyyā nisajjā nayimassa atthi,</i></a><br>
<a><i>Abhikkamo natthi paṭikkamo ca;</i></a><br>
<a><i>Asitapītakhāyitavatthabhogā,</i></a><br>
<a data-var="Paricārikā → paricāraṇā (pts-vp-pli2)"><i>Paricārikā sāpi imassa natthi.</i></a></p>
<p><a data-ref="sc3, vns521, ms19Pv_566, msdiv519"><i>Ye ñātakā diṭṭhasutā suhajjā,</i></a><br>
<a><i>Anukampakā yassa ahesuṃ pubbe;</i></a><br>
<a><i>Daṭṭhumpi te dāni na taṃ labhanti,</i></a><br>
<a data-var="Virājitatto → virādhitatto (bj, pts-vp-pli2)"><i>Virājitatto hi janena tena.</i></a></p>
<p><a data-ref="sc4, vns522, ms19Pv_567, msdiv520"><i>Na oggatattassa bhavanti mittā,</i></a><br>
<a><i>Jahanti mittā vikalaṃ viditvā;</i></a><br>
<a><i>Atthañca disvā parivārayanti,</i></a><br>
<a><i>Bahū mittā uggatattassa honti.</i></a></p>
<p><a data-ref="sc5, vns523, ms19Pv_568, msdiv521"><i>Nihīnatto sabbabhogehi kiccho,</i></a><br>
<a><i>Sammakkhito samparibhinnagatto;</i></a><br>
<a><i>Ussāvabindūva palimpamāno,</i></a><br>
<a><i>Ajja suve jīvitassūparodho.</i></a></p>
<p><a data-ref="sc6, vns524, ms19Pv_569, msdiv522"><i>Etādisaṃ uttamakicchappattaṃ,</i></a><br>
<a><i>Uttāsitaṃ pucimandassa sūle;</i></a><br>
<a><i>‘Atha tvaṃ kena vaṇṇena vadesi yakkha,</i></a><br>
<a><i>Jīva bho jīvitameva seyyo’”ti.</i></a></p>
<p><a data-ref="sc7, vns525, pts-vp-pli2ed66, ms19Pv_570, msdiv523"><i>“Sālohito esa ahosi mayhaṃ,</i></a><br>
<a><i>Ahaṃ sarāmi purimāya jātiyā;</i></a><br>
<a><i>Disvā ca me kāruññamahosi rāja,</i></a><br>
<a data-var="patāyaṃ → pati + ayaṃ ="><i>Mā pāpadhammo nirayaṃ patāyaṃ.</i></a></p>
<p><a data-ref="sc8, vns526, ms19Pv_571, msdiv524"><i>Ito cuto licchavi esa poso,</i></a><br>
<a><i>Sattussadaṃ nirayaṃ ghorarūpaṃ;</i></a><br>
<a><i>Upapajjati dukkaṭakammakārī,</i></a><br>
<a><i>Mahābhitāpaṃ kaṭukaṃ bhayānakaṃ.</i></a></p>
<p><a data-ref="sc9, vns527, ms19Pv_572, msdiv525"><i>Anekabhāgena guṇena seyyo,</i></a><br>
<a><i>Ayameva sūlo nirayena tena;</i></a><br>
<a><i>Ekantadukkhaṃ kaṭukaṃ bhayānakaṃ,</i></a><br>
<a data-var="patāyaṃ → pate + ayaṃ ="><i>Ekantatibbaṃ nirayaṃ patāyaṃ.</i></a></p>
<p><a data-ref="sc10, vns528, ms19Pv_573, msdiv526"><i>Idañca sutvā vacanaṃ mameso,</i></a><br>
<a><i>Dukkhūpanīto vijaheyya pāṇaṃ;</i></a><br>
<a><i>Tasmā ahaṃ santike na bhaṇāmi,</i></a><br>
<a><i>Mā me kato jīvitassūparodho”.</i></a></p>
<p><a data-var="eso → ajjhito esa (mr)" data-ref="sc11, vns529, ms19Pv_574, msdiv527"><i>“Aññāto eso purisassa attho,</i></a><br>
<a><i>Aññampi icchāmase pucchituṃ tuvaṃ;</i></a><br>
<a><i>Okāsakammaṃ sace no karosi,</i></a><br>
<a><i>Pucchāma taṃ no na ca kujjhitabban”ti.</i></a></p>
<p><a data-var="Addhā paṭiññā me tadā ahu → paṭiññātametaṃ tadāhu (mr); paṭiññā na mete tadā ahu (?)" data-ref="sc12, vns530, ms19Pv_575, msdiv528"><i>“Addhā paṭiññā me tadā ahu,</i></a><br>
<a><i>Nācikkhanā appasannassa hoti;</i></a><br>
<a><i>Akāmā saddheyyavacoti katvā,</i></a><br>
<a data-var="visayhan”ti → visayhaṃ (bj); visayaṃ (mr)"><i>Pucchassu maṃ kāmaṃ yathā visayhan”ti.</i></a></p>
<p><a data-var="passissāmi → passāmi (mr)" data-ref="sc13, vns531, ms19Pv_576, msdiv529"><i>“Yaṃ kiñcahaṃ cakkhunā passissāmi,</i></a><br>
<a><i>Sabbampi tāhaṃ abhisaddaheyyaṃ;</i></a><br>
<a><i>Disvāva taṃ nopi ce saddaheyyaṃ,</i></a><br>
<a data-var="Kareyyāsi → karohi (katthaci)"><i>Kareyyāsi me yakkha niyassakamman”ti.</i></a></p>
<p><a data-ref="sc14, vns532, ms19Pv_577, msdiv530"><i>“Saccappaṭiññā tava mesā hotu,</i></a><br>
<a><i>Sutvāna dhammaṃ labha suppasādaṃ;</i></a><br>
<a><i>Aññatthiko no ca paduṭṭhacitto,</i></a><br>
<a><i>Yaṃ te sutaṃ asutañcāpi dhammaṃ;</i></a><br>
<a data-var="Sabbampi akkhissaṃ → sabbaṃ ācikkhissaṃ (bj); sabbaṃ akkhissaṃ (sya1ed, sya2ed, pts-vp-pli1-2)"><i>Sabbampi akkhissaṃ yathā pajānanti”.</i></a></p>
<p><a data-ref="sc15, vns533, ms19Pv_578, msdiv531"><i>“Setena assena alaṅkatena,</i></a><br>
<a><i>Upayāsi sūlāvutakassa santike;</i></a><br>
<a><i>Yānaṃ idaṃ abbhutaṃ dassaneyyaṃ,</i></a><br>
<a><i>Kissetaṃ kammassa ayaṃ vipāko”ti.</i></a></p>
<p><a data-var="Vesāliyā nagarassa → tassa nagarassa (bj, sya1ed, sya2ed, pts-vp-pli1-2)" data-ref="sc16, vns534, pts-vp-pli2ed67, ms19Pv_579, msdiv532"><i>“Vesāliyā nagarassa majjhe,</i></a><br>
<a><i>Cikkhallamagge narakaṃ ahosi;</i></a><br>
<a><i>Gosīsamekāhaṃ pasannacitto,</i></a><br>
<a data-var="Setaṃ → setuṃ (sya1ed, sya2ed, pts-vp-pli1, mr)"><i>Setaṃ gahetvā narakasmiṃ nikkhipiṃ.</i></a></p>
<p><a data-ref="sc17, vns535, ms19Pv_580, msdiv533"><i>Etasmiṃ pādāni patiṭṭhapetvā,</i></a><br>
<a><i>Mayañca aññe ca atikkamimhā;</i></a><br>
<a><i>Yānaṃ idaṃ abbhutaṃ dassaneyyaṃ,</i></a><br>
<a><i>Tasseva kammassa ayaṃ vipāko”ti.</i></a></p>
<p><a data-ref="sc18, vns536, ms19Pv_581, msdiv534"><i>“Vaṇṇo ca te sabbadisā pabhāsati,</i></a><br>
<a><i>Gandho ca te sabbadisā pavāyati;</i></a><br>
<a><i>Yakkhiddhipattosi mahānubhāvo,</i></a><br>
<a><i>Naggo cāsi kissa ayaṃ vipāko”ti.</i></a></p>
<p><a data-ref="sc19, vns537, ms19Pv_582, msdiv535"><i>“Akkodhano niccapasannacitto,</i></a><br>
<a><i>Saṇhāhi vācāhi janaṃ upemi;</i></a><br>
<a><i>Tasseva kammassa ayaṃ vipāko,</i></a><br>
<a><i>Dibbo me vaṇṇo satataṃ pabhāsati.</i></a></p>
<p><a data-ref="sc20, vns538, ms19Pv_583, msdiv536"><i>Yasañca kittiñca dhamme ṭhitānaṃ,</i></a><br>
<a data-var="Disvāna mantemi → disvā samantemi (mr)"><i>Disvāna mantemi pasannacitto;</i></a><br>
<a><i>Tasseva kammassa ayaṃ vipāko,</i></a><br>
<a><i>Dibbo me gandho satataṃ pavāyati.</i></a></p>
<p><a data-ref="sc21, vns539, ms19Pv_584, msdiv537"><i>Sahāyānaṃ titthasmiṃ nhāyantānaṃ,</i></a><br>
<a><i>Thale gahetvā nidahissa dussaṃ;</i></a><br>
<a><i>Khiḍḍatthiko no ca paduṭṭhacitto,</i></a><br>
<a><i>Tenamhi naggo kasirā ca vuttī”ti.</i></a></p>
<p><a data-ref="sc22, vns540, ms19Pv_585, msdiv538"><i>“Yo kīḷamāno pakaroti pāpaṃ,</i></a><br>
<a><i>Tassedisaṃ kammavipākamāhu;</i></a><br>
<a><i>Akīḷamāno pana yo karoti,</i></a><br>
<a><i>Kiṃ tassa kammassa vipākamāhū”ti.</i></a></p>
<p><a data-ref="sc23, vns541, ms19Pv_586, msdiv539"><i>“Ye duṭṭhasaṅkappamanā manussā,</i></a><br>
<a><i>Kāyena vācāya ca saṃkiliṭṭhā;</i></a><br>
<a><i>Kāyassa bhedā abhisamparāyaṃ,</i></a><br>
<a><i>Asaṃsayaṃ te nirayaṃ upenti.</i></a></p>
<p><a data-ref="sc24, vns542, ms19Pv_587, msdiv540"><i>Apare pana sugatimāsamānā,</i></a><br>
<a><i>Dāne ratā saṅgahitattabhāvā;</i></a><br>
<a><i>Kāyassa bhedā abhisamparāyaṃ,</i></a><br>
<a><i>Asaṃsayaṃ te sugatiṃ upentī”ti.</i></a></p>
<p><a data-ref="sc25, vns543, ms19Pv_588, msdiv541"><i>“Taṃ kinti jāneyyamahaṃ avecca,</i></a><br>
<a><i>Kalyāṇapāpassa ayaṃ vipāko;</i></a><br>
<a><i>Kiṃ vāhaṃ disvā abhisaddaheyyaṃ,</i></a><br>
<a><i>Ko vāpi maṃ saddahāpeyya etan”ti.</i></a></p>
<p><a data-ref="sc26, vns544, pts-vp-pli2ed68, ms19Pv_589, msdiv542"><i>“Disvā ca sutvā abhisaddahassu,</i></a><br>
<a><i>Kalyāṇapāpassa ayaṃ vipāko;</i></a><br>
<a><i>Kalyāṇapāpe ubhaye asante,</i></a><br>
<a><i>Siyā nu sattā sugatā duggatā vā.</i></a></p>
<p><a data-ref="sc27, vns545, ms19Pv_590, msdiv543"><i>No cettha kammāni kareyyuṃ maccā,</i></a><br>
<a><i>Kalyāṇapāpāni manussaloke;</i></a><br>
<a><i>Nāhesuṃ sattā sugatā duggatā vā,</i></a><br>
<a><i>Hīnā paṇītā ca manussaloke.</i></a></p>
<p><a data-ref="sc28, vns546, ms19Pv_591, msdiv544"><i>Yasmā ca kammāni karonti maccā,</i></a><br>
<a><i>Kalyāṇapāpāni manussaloke;</i></a><br>
<a><i>Tasmā hi sattā sugatā duggatā vā,</i></a><br>
<a><i>Hīnā paṇītā ca manussaloke.</i></a></p>
<p><a data-ref="sc29, vns547, ms19Pv_592, msdiv545"><i>Dvayajja kammānaṃ vipākamāhu,</i></a><br>
<a><i>Sukhassa dukkhassa ca vedanīyaṃ;</i></a><br>
<a><i>Tā devatāyo paricārayanti,</i></a><br>
<a><i>Paccanti bālā dvayataṃ apassino.</i></a></p>
<p><a data-ref="sc30, vns548, ms19Pv_593, msdiv546"><i>Na matthi kammāni sayaṃkatāni,</i></a><br>
<a data-var="yo → so (sabbattha)"><i>Datvāpi me natthi yo ādiseyya;</i></a><br>
<a><i>Acchādanaṃ sayanamathannapānaṃ,</i></a><br>
<a><i>Tenamhi naggo kasirā ca vuttī”ti.</i></a></p>
<p><a data-ref="sc31, vns549, ms19Pv_594, msdiv547"><i>“Siyā nu kho kāraṇaṃ kiñci yakkha,</i></a><br>
<a><i>Acchādanaṃ yena tuvaṃ labhetha;</i></a><br>
<a><i>Ācikkha me tvaṃ yadatthi hetu,</i></a><br>
<a data-var="Saddhāyikaṃ → saddhāyitaṃ (bj, sya1ed, sya2ed, pts-vp-pli1-2)"><i>Saddhāyikaṃ hetuvaco suṇomā”ti.</i></a></p>
<p><a data-var="Kappitako → kappinako (bj)" data-ref="sc32, vns550, ms19Pv_595, msdiv548"><i>“Kappitako nāma idhatthi bhikkhu,</i></a><br>
<a><i>Jhāyī susīlo arahā vimutto;</i></a><br>
<a><i>Guttindriyo saṃvutapātimokkho,</i></a><br>
<a><i>Sītibhūto uttamadiṭṭhipatto.</i></a></p>
<p><a data-ref="sc33, vns551, ms19Pv_596, msdiv549"><i>Sakhilo vadaññū suvaco sumukho,</i></a><br>
<a><i>Svāgamo suppaṭimuttako ca;</i></a><br>
<a><i>Puññassa khettaṃ araṇavihārī,</i></a><br>
<a><i>Devamanussānañca dakkhiṇeyyo.</i></a></p>
<p><a data-ref="sc34, vns552, ms19Pv_597, msdiv550"><i>Santo vidhūmo anīgho nirāso,</i></a><br>
<a><i>Mutto visallo amamo avaṅko;</i></a><br>
<a><i>Nirūpadhī sabbapapañcakhīṇo,</i></a><br>
<a><i>Tisso vijjā anuppatto jutimā.</i></a></p>
<p><a data-ref="sc35, vns553, ms19Pv_598, msdiv551"><i>Appaññāto disvāpi na ca sujāno,</i></a><br>
<a><i>Munīti naṃ vajjisu voharanti;</i></a><br>
<a><i>Jānanti taṃ yakkhabhūtā anejaṃ,</i></a><br>
<a><i>Kalyāṇadhammaṃ vicarantaṃ loke.</i></a></p>
<p><a data-ref="sc36, vns554, pts-vp-pli2ed69, ms19Pv_599, msdiv552"><i>Tassa tuvaṃ ekayugaṃ duve vā,</i></a><br>
<a><i>Mamuddisitvāna sace dadetha;</i></a><br>
<a><i>Paṭiggahītāni ca tāni assu,</i></a><br>
<a><i>Mamañca passetha sannaddhadussan”ti.</i></a></p>
<p><a data-ref="sc37, vns555, ms19Pv_600, msdiv553"><i>“Kasmiṃ padese samaṇaṃ vasantaṃ,</i></a><br>
<a><i>Gantvāna passemu mayaṃ idāni;</i></a><br>
<a data-var="majja → samajja (bj, pts-vp-pli1-2); sa majja (sya1ed, sya2ed)"><i>Yo majja kaṅkhaṃ vicikicchitañca,</i></a><br>
<a><i>Diṭṭhīvisūkāni vinodayeyyā”ti.</i></a></p>
<p><a data-ref="sc38, vns556, ms19Pv_601, msdiv554"><i>“Eso nisinno kapinaccanāyaṃ,</i></a><br>
<a><i>Parivārito devatāhi bahūhi;</i></a><br>
<a><i>Dhammiṃ kathaṃ bhāsati saccanāmo,</i></a><br>
<a><i>Sakasmimācerake appamatto”ti.</i></a></p>
<p><a data-var="Tathāhaṃ → yathāhaṃ (mr)" data-ref="sc39, vns557, ms19Pv_602, msdiv555"><i>“Tathāhaṃ kassāmi gantvā idāni,</i></a><br>
<a><i>Acchādayissaṃ samaṇaṃ yugena;</i></a><br>
<a><i>Paṭiggahitāni ca tāni assu,</i></a><br>
<a><i>Tuvañca passemu sannaddhadussan”ti.</i></a></p>
<p><a data-ref="sc40, vns558, ms19Pv_603, msdiv556"><i>“Mā akkhaṇe pabbajitaṃ upāgami,</i></a><br>
<a><i>Sādhu vo licchavi nesa dhammo;</i></a><br>
<a><i>Tato ca kāle upasaṅkamitvā,</i></a><br>
<a><i>Tattheva passāhi raho nisinnan”ti.</i></a></p>
<p><a data-ref="sc41, vns559, ms19Pv_604, msdiv557"><i>Tathāti vatvā agamāsi tattha,</i></a><br>
<a><i>Parivārito dāsagaṇena licchavi;</i></a><br>
<a><i>So taṃ nagaraṃ upasaṅkamitvā,</i></a><br>
<a><i>Vāsūpagacchittha sake nivesane.</i></a></p>
<p><a data-ref="sc42, vns560, ms19Pv_605, msdiv558"><i>Tato ca kāle gihikiccāni katvā,</i></a><br>
<a><i>Nhatvā pivitvā ca khaṇaṃ labhitvā;</i></a><br>
<a><i>Viceyya peḷāto ca yugāni aṭṭha,</i></a><br>
<a><i>Gāhāpayī dāsagaṇena licchavi.</i></a></p>
<p><a data-ref="sc43, vns561, ms19Pv_606, msdiv559"><i>So taṃ padesaṃ upasaṅkamitvā,</i></a><br>
<a><i>Taṃ addasa samaṇaṃ santacittaṃ;</i></a><br>
<a><i>Paṭikkantaṃ gocarato nivattaṃ,</i></a><br>
<a><i>Sītibhūtaṃ rukkhamūle nisinnaṃ.</i></a></p>
<p><a data-ref="sc44, vns562, ms19Pv_607, msdiv560"><i>Tamenamavoca upasaṅkamitvā,</i></a><br>
<a><i>Appābādhaṃ phāsuvihārañca pucchi;</i></a><br>
<a><i>“Vesāliyaṃ licchavihaṃ bhadante,</i></a><br>
<a><i>Jānanti maṃ licchavi ambasakkaro.</i></a></p>
<p><a data-var="subhāni → yugāni bhante (sya1ed, sya2ed, mr)" data-ref="sc45, vns563, ms19Pv_608, msdiv561"><i>Imāni me aṭṭha yugā subhāni,</i></a><br>
<a><i>Paṭigaṇha bhante padadāmi tuyhaṃ;</i></a><br>
<a><i>Teneva atthena idhāgatosmi,</i></a><br>
<a><i>Yathā ahaṃ attamano bhaveyyan”ti.</i></a></p>
<p><a data-ref="sc46, vns564, pts-vp-pli2ed70, ms19Pv_609, msdiv562"><i>“Dūratova samaṇabrāhmaṇā ca,</i></a><br>
<a><i>Nivesanaṃ te parivajjayanti;</i></a><br>
<a data-var="bhijjanti ca te → bhijjanti tava (sya1ed, sya2ed, mr)"><i>Pattāni bhijjanti ca te nivesane,</i></a><br>
<a data-var="vidālayanti → vipāṭayanti (bj); vipātayanti (mr)"><i>Saṅghāṭiyo cāpi vidālayanti.</i></a></p>
<p><a data-ref="sc47, vns565, ms19Pv_610, msdiv563"><i>Athāpare pādakuṭhārikāhi,</i></a><br>
<a><i>Avaṃsirā samaṇā pātayanti;</i></a><br>
<a><i>Etādisaṃ pabbajitā vihesaṃ,</i></a><br>
<a><i>Tayā kataṃ samaṇā pāpuṇanti.</i></a></p>
<p><a data-ref="sc48, vns566, ms19Pv_611, msdiv564"><i>Tiṇena telampi na tvaṃ adāsi,</i></a><br>
<a><i>Muḷhassa maggampi na pāvadāsi;</i></a><br>
<a><i>Andhassa daṇḍaṃ sayamādiyāsi,</i></a><br>
<a><i>Etādiso kadariyo asaṃvuto tuvaṃ;</i></a><br>
<a><i>Atha tvaṃ kena vaṇṇena kimeva disvā,</i></a><br>
<a><i>Amhehi saha saṃvibhāgaṃ karosī”ti.</i></a></p>
<p><a data-ref="sc49, vns567, ms19Pv_612, msdiv565"><i>“Paccemi bhante yaṃ tvaṃ vadesi,</i></a><br>
<a><i>Vihesayiṃ samaṇe brāhmaṇe ca;</i></a><br>
<a><i>Khiḍḍatthiko no ca paduṭṭhacitto,</i></a><br>
<a><i>Etampi me dukkaṭameva bhante.</i></a></p>
<p><a data-ref="sc50, vns568, ms19Pv_613, msdiv566"><i>Khiḍḍāya yakkho pasavitvā pāpaṃ,</i></a><br>
<a><i>Vedeti dukkhaṃ asamattabhogī;</i></a><br>
<a><i>Daharo yuvā nagganiyassa bhāgī,</i></a><br>
<a><i>Kiṃ su tato dukkhatarassa hoti.</i></a></p>
<p><a data-ref="sc51, vns569, ms19Pv_614, msdiv567"><i>Taṃ disvā saṃvegamalatthaṃ bhante,</i></a><br>
<a data-var="Tappaccayā vāpi → tappaccayā tāhaṃ (bj, pts-vp-pli2); tappaccayā cāhaṃ (pts-vp-pli1)"><i>Tappaccayā vāpi dadāmi dānaṃ;</i></a><br>
<a><i>Paṭigaṇha bhante vatthayugāni aṭṭha,</i></a><br>
<a><i>Yakkhassimā gacchantu dakkhiṇāyo”ti.</i></a></p>
<p><a data-ref="sc52, vns570, ms19Pv_615, msdiv568"><i>“Addhā hi dānaṃ bahudhā pasatthaṃ,</i></a><br>
<a><i>Dadato ca te akkhayadhammamatthu;</i></a><br>
<a><i>Paṭigaṇhāmi te vatthayugāni aṭṭha,</i></a><br>
<a><i>Yakkhassimā gacchantu dakkhiṇāyo”ti.</i></a></p>
<p><a data-ref="sc53, vns571, ms19Pv_616, msdiv569"><i>Tato hi so ācamayitvā licchavi,</i></a><br>
<a><i>Therassa datvāna yugāni aṭṭha;</i></a><br>
<a><i>Paṭiggahitāni ca tāni assu,</i></a><br>
<a><i>Yakkhañca passetha sannaddhadussaṃ.</i></a></p>
<p><a data-ref="sc54, vns572, ms19Pv_617, msdiv570"><i>Tamaddasā candanasāralittaṃ,</i></a><br>
<a><i>Ājaññamārūḷhamuḷāravaṇṇaṃ;</i></a><br>
<a><i>Alaṅkataṃ sādhunivatthadussaṃ,</i></a><br>
<a><i>Parivāritaṃ yakkhamahiddhipattaṃ.</i></a></p>
<p><a data-ref="sc55, vns573, pts-vp-pli2ed71, ms19Pv_618, msdiv571"><i>So taṃ disvā attamano udaggo,</i></a><br>
<a><i>Pahaṭṭhacitto ca subhaggarūpo;</i></a><br>
<a><i>Kammañca disvāna mahāvipākaṃ,</i></a><br>
<a><i>Sandiṭṭhikaṃ cakkhunā sacchikatvā.</i></a></p>
<p><a data-ref="sc56, vns574, ms19Pv_619, msdiv572"><i>Tamenamavoca upasaṅkamitvā,</i></a><br>
<a><i>“Dassāmi dānaṃ samaṇabrāhmaṇānaṃ;</i></a><br>
<a><i>Na cāpi me kiñci adeyyamatthi,</i></a><br>
<a><i>Tuvañca me yakkha bahūpakāro”ti.</i></a></p>
<p><a data-ref="sc57, vns575, ms19Pv_620, msdiv573"><i>“Tuvañca me licchavi ekadesaṃ,</i></a><br>
<a><i>Adāsi dānāni amoghametaṃ;</i></a><br>
<a><i>Svāhaṃ karissāmi tayāva sakkhiṃ,</i></a><br>
<a><i>Amānuso mānusakena saddhin”ti.</i></a></p>
<p><a data-var="parāyaṇañca → parāyanañca (sya1ed, sya2ed, pts-vp-pli1, mr)" data-ref="sc58, vns576, ms19Pv_621, msdiv574"><i>“Gatī ca bandhū ca parāyaṇañca,</i></a><br>
<a data-var="devatā me → devatāsi (bj, sya1ed, sya2ed)"><i>Mitto mamāsi atha devatā me;</i></a><br>
<a data-var="taṃ → yācāmahaṃ (bj, pts-vp-pli2); yāthā mahaṃ (pts-vp-pli1)"><i>Yācāmi taṃ pañjaliko bhavitvā,</i></a><br>
<a><i>Icchāmi taṃ yakkha punāpi daṭṭhun”ti.</i></a></p>
<p><a data-ref="sc59, vns577, ms19Pv_622, msdiv575"><i>“Sace tuvaṃ assaddho bhavissasi,</i></a><br>
<a><i>Kadariyarūpo vippaṭipannacitto;</i></a><br>
<a data-var="neva maṃ lacchasi → teneva maṃ na lacchasi (bj); teneva maṃ licchavi (sya1ed, sya2ed, pts-vp-pli1); teneva maṃ na lacchasi (pts-vp-pli2); teneva maṃ lacchasi (mr)"><i>Tvaṃ neva maṃ lacchasi dassanāya,</i></a><br>
<a><i>Disvā ca taṃ nopi ca ālapissaṃ.</i></a></p>
<p><a data-ref="sc60, vns578, ms19Pv_623, msdiv576"><i>Sace pana tvaṃ bhavissasi dhammagāravo,</i></a><br>
<a><i>Dāne rato saṅgahitattabhāvo;</i></a><br>
<a><i>Opānabhūto samaṇabrāhmaṇānaṃ,</i></a><br>
<a><i>Evaṃ mamaṃ lacchasi dassanāya.</i></a></p>
<p><a data-ref="sc61, vns579, ms19Pv_624, msdiv577"><i>Disvā ca taṃ ālapissaṃ bhadante,</i></a><br>
<a><i>Imañca sūlato lahuṃ pamuñca;</i></a><br>
<a><i>Yatonidānaṃ akarimha sakkhiṃ,</i></a><br>
<a><i>Maññāmi sūlāvutakassa kāraṇā.</i></a></p>
<p><a data-ref="sc62, vns580, ms19Pv_625, msdiv578"><i>Te aññamaññaṃ akarimha sakkhiṃ,</i></a><br>
<a data-var="sūlato → sūlāvuto (bj, sya1ed, sya2ed, pts-vp-pli1-2)"><i>Ayañca sūlato lahuṃ pamutto;</i></a><br>
<a><i>Sakkacca dhammāni samācaranto,</i></a><br>
<a><i>Mucceyya so nirayā ca tamhā;</i></a><br>
<a><i>Kammaṃ siyā aññatra vedanīyaṃ.</i></a></p>
<p><a data-ref="sc63, vns581, ms19Pv_626, msdiv579"><i>Kappitakañca upasaṅkamitvā,</i></a><br>
<a data-var="Teneva → tena (sya1ed, sya2ed, mr)"><i>Teneva saha saṃvibhajitvā kāle;</i></a><br>
<a><i>Sayaṃ mukhenūpanisajja puccha,</i></a><br>
<a><i>So te akkhissati etamatthaṃ.</i></a></p>
<p><a data-ref="sc64, vns582, pts-vp-pli2ed72, ms19Pv_627, msdiv580"><i>Tameva bhikkhuṃ upasaṅkamitvā,</i></a><br>
<a><i>Pucchassu aññatthiko no ca paduṭṭhacitto;</i></a><br>
<a><i>So te sutaṃ asutañcāpi dhammaṃ,</i></a><br>
<a><i>Sabbampi akkhissati yathā pajānan”ti.</i></a></p>
<p><a data-ref="sc65, vns583, ms19Pv_628, msdiv581"><i>So tattha rahassaṃ samullapitvā,</i></a><br>
<a><i>Sakkhiṃ karitvāna amānusena;</i></a><br>
<a><i>Pakkāmi so licchavīnaṃ sakāsaṃ,</i></a><br>
<a><i>Atha bravi parisaṃ sannisinnaṃ.</i></a></p>
<p><a data-ref="sc66, vns584, ms19Pv_629, msdiv582"><i>“Suṇantu bhonto mama ekavākyaṃ,</i></a><br>
<a><i>Varaṃ varissaṃ labhissāmi atthaṃ;</i></a><br>
<a><i>Sūlāvuto puriso luddakammo,</i></a><br>
<a data-var="Paṇihitadaṇḍo → paṇītadaṇḍo (sya1ed, sya2ed, pts-vp-pli1-2, mr) | anusattarūpo → anupakkarūpo (mr)"><i>Paṇihitadaṇḍo anusattarūpo.</i></a></p>
<p><a data-ref="sc67, vns585, ms19Pv_630, msdiv583"><i>Ettāvatā vīsatirattimattā,</i></a><br>
<a><i>Yato āvuto neva jīvati na mato;</i></a><br>
<a><i>Tāhaṃ mocayissāmi dāni,</i></a><br>
<a><i>Yathāmatiṃ anujānātu saṃgho”ti.</i></a></p>
<p><a data-ref="sc68, vns586, ms19Pv_631, msdiv584"><i>“Etañca aññañca lahuṃ pamuñca,</i></a><br>
<a data-var="vadetha → vadetha ca (sya1ed, sya2ed); vadethāti (mr)"><i>Ko taṃ vadetha tathā karontaṃ;</i></a><br>
<a><i>Yathā pajānāsi tathā karohi,</i></a><br>
<a><i>Yathāmatiṃ anujānāti saṃgho”ti.</i></a></p>
<p><a data-ref="sc69, vns587, ms19Pv_632, msdiv585"><i>So taṃ padesaṃ upasaṅkamitvā,</i></a><br>
<a><i>Sūlāvutaṃ mocayi khippameva;</i></a><br>
<a><i>“Mā bhāyi sammā”ti ca taṃ avoca,</i></a><br>
<a><i>Tikicchakānañca upaṭṭhapesi.</i></a></p>
<p><a data-ref="sc70, vns588, ms19Pv_633, msdiv586"><i>“Kappitakañca upasaṅkamitvā,</i></a><br>
<a data-var="Teneva saha → tena samaṃ (bj); tena saha (sya1ed, sya2ed, mr)"><i>Teneva saha saṃvibhajitvā kāle;</i></a><br>
<a><i>Sayaṃ mukhenūpanisajja licchavi,</i></a><br>
<a><i>Tatheva pucchittha naṃ kāraṇatthiko.</i></a></p>
<p><a data-ref="sc71, vns589, ms19Pv_634, msdiv587"><i>Sūlāvuto puriso luddakammo,</i></a><br>
<a><i>Paṇihitadaṇḍo anusattarūpo;</i></a><br>
<a><i>Ettāvatā vīsatirattimattā,</i></a><br>
<a><i>Yato āvuto neva jīvati na mato.</i></a></p>
<p><a data-ref="sc72, vns590, ms19Pv_635, msdiv588"><i>So mocito gantvā mayā idāni,</i></a><br>
<a><i>Etassa yakkhassa vaco hi bhante;</i></a><br>
<a><i>Siyā nu kho kāraṇaṃ kiñcideva,</i></a><br>
<a><i>Yena so nirayaṃ no vajeyya.</i></a></p>
<p><a data-ref="sc73, vns591, ms19Pv_636, msdiv589"><i>Ācikkha bhante yadi atthi hetu,</i></a><br>
<a><i>Saddhāyikaṃ hetuvaco suṇoma;</i></a><br>
<a><i>Na tesaṃ kammānaṃ vināsamatthi,</i></a><br>
<a><i>Avedayitvā idha byantibhāvo”ti.</i></a></p>
<p><a data-ref="sc74, vns592, pts-vp-pli2ed73, ms19Pv_637, msdiv590"><i>“Sace sa dhammāni samācareyya,</i></a><br>
<a><i>Sakkacca rattindivamappamatto;</i></a><br>
<a><i>Mucceyya so nirayā ca tamhā,</i></a><br>
<a><i>Kammaṃ siyā aññatra vedanīyan”ti.</i></a></p>
<p><a data-var="Aññāto → ñātomhi (mr)" data-ref="sc75, vns593, ms19Pv_638, msdiv591"><i>“Aññāto eso purisassa attho,</i></a><br>
<a><i>Mamampi dāni anukampa bhante;</i></a><br>
<a><i>Anusāsa maṃ ovada bhūripañña,</i></a><br>
<a><i>Yathā ahaṃ no nirayaṃ vajeyyan”ti.</i></a></p>
<p><a data-ref="sc76, vns594, ms19Pv_639, msdiv592"><i>“Ajjeva buddhaṃ saraṇaṃ upehi,</i></a><br>
<a><i>Dhammañca saṃghañca pasannacitto;</i></a><br>
<a><i>Tatheva sikkhāya padāni pañca,</i></a><br>
<a><i>Akhaṇḍaphullāni samādiyassu.</i></a></p>
<p><a data-ref="sc77, vns595, ms19Pv_640, msdiv593"><i>Pāṇātipātā viramassu khippaṃ,</i></a><br>
<a><i>Loke adinnaṃ parivajjayassu;</i></a><br>
<a><i>Amajjapo mā ca musā abhāṇī,</i></a><br>
<a><i>Sakena dārena ca hohi tuṭṭho;</i></a><br>
<a data-var="Imañca ariyaṃ aṭṭhaṅgavarenupetaṃ → imañca aṭṭhaṅgavaraṃ upetaṃ (sya1ed, sya2ed, pts-vp-pli1)"><i>Imañca ariyaṃ aṭṭhaṅgavarenupetaṃ,</i></a><br>
<a><i>Samādiyāhi kusalaṃ sukhudrayaṃ.</i></a></p>
<p><a data-ref="sc78, vns596, ms19Pv_641, msdiv594"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Annaṃ pānaṃ khādanīyaṃ,</i></a><br>
<a><i>vatthasenāsanāni ca;</i></a><br>
<a><i>Dadāhi ujubhūtesu,</i></a><br>
<a data-var="vippasannena cetasā → sadā puññaṃ pavaḍḍhati (sya1ed, sya2ed, mr)"><i>vippasannena cetasā.</i></a></p>
<p><a data-ref="sc79, vns597, ms19Pv_642, msdiv595"><i>Bhikkhūpi sīlasampanne,</i></a><br>
<a><i>vītarāge bahussute;</i></a><br>
<a><i>Tappehi annapānena,</i></a><br>
<a><i>sadā puññaṃ pavaḍḍhati.</i></a></p>
<p><a data-var="dhammāni → kammāni (bj-a, pts-vp-pli1)" data-ref="sc80, vns598, ms19Pv_643, msdiv596"><i>Evañca dhammāni samācaranto,</i></a><br>
<a><i>Sakkacca rattindivamappamatto;</i></a><br>
<a data-var="Muñca tuvaṃ → mucceyya so tvaṃ (bj, pts-vp-pli2, mr); mucceyya so (sya1ed, sya2ed); muñca so tvaṃ (pts-vp-pli1)"><i>Muñca tuvaṃ nirayā ca tamhā,</i></a><br>
<a><i>Kammaṃ siyā aññatra vedanīyan”ti.</i></a></p>
<p><a data-ref="sc81, vns599, ms19Pv_644, msdiv597"><i>“Ajjeva buddhaṃ saraṇaṃ upemi,</i></a><br>
<a><i>Dhammañca saṃghañca pasannacitto;</i></a><br>
<a><i>Tatheva sikkhāya padāni pañca,</i></a><br>
<a><i>Akhaṇḍaphullāni samādiyāmi.</i></a></p>
<p><a data-ref="sc82, vns600, ms19Pv_645, msdiv598"><i>Pāṇātipātā viramāmi khippaṃ,</i></a><br>
<a><i>Loke adinnaṃ parivajjayāmi;</i></a><br>
<a><i>Amajjapo no ca musā bhaṇāmi,</i></a><br>
<a><i>Sakena dārena ca homi tuṭṭho;</i></a><br>
<a><i>Imañca ariyaṃ aṭṭhaṅgavarenupetaṃ,</i></a><br>
<a><i>Samādiyāmi kusalaṃ sukhudrayaṃ.</i></a></p>
<p><a data-ref="sc83, vns601, ms19Pv_646, msdiv599"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Annaṃ pānaṃ khādanīyaṃ,</i></a><br>
<a><i>vatthasenāsanāni ca.</i></a></p>
<p><a data-ref="sc84, vns602, pts-vp-pli2ed74, ms19Pv_647, msdiv600"><i>Bhikkhū ca sīlasampanne,</i></a><br>
<a><i>vītarāge bahussute;</i></a><br>
<a data-var="vikampāmi → vikappāmi (bj, pts-vp-pli2); vikkappāmi (sya1ed, sya2ed, pts-vp-pli1)"><i>Dadāmi na vikampāmi,</i></a><br>
<a><i>buddhānaṃ sāsane rato”ti.</i></a></p>
<p><a data-ref="sc85, vns603, ms19Pv_648, msdiv601"><i>Etādiso licchavi ambasakkaro,</i></a><br>
<a><i>Vesāliyaṃ aññataro upāsako;</i></a><br>
<a><i>Saddho mudū kārakaro ca bhikkhu,</i></a><br>
<a><i>Saṃghañca sakkacca tadā upaṭṭhahi.</i></a></p>
<p><a data-ref="sc86, vns604, ms19Pv_649, msdiv602"><i>Sūlāvuto ca arogo hutvā,</i></a><br>
<a data-var="pabbajjaṃ upāgami → pabbajjamupagacchi (mr)"><i>Serī sukhī pabbajjaṃ upāgami;</i></a><br>
<a><i>Bhikkhuñca āgamma kappitakuttamaṃ,</i></a><br>
<a><i>Ubhopi sāmaññaphalāni ajjhaguṃ.</i></a></p>
<p><a data-ref="sc87, vns605, ms19Pv_650, msdiv603"><i>Etādisā sappurisāna sevanā,</i></a><br>
<a><i>Mahapphalā hoti sataṃ vijānataṃ;</i></a><br>
<a data-var="aphassayi → phussati (sya1ed, sya2ed, mr); phussasi (pts-vp-pli1)"><i>Sūlāvuto aggaphalaṃ aphassayi,</i></a><br>
<a><i>Phalaṃ kaniṭṭhaṃ pana ambasakkaroti.</i></a></p>
</blockquote>
<p class="endsutta"><a data-var="Ambasakkarapetavatthu → ambasakkharapetavatthu (sya1ed, sya2ed, pts-vp-pli1-2)" data-ref="sc88, ms19Pv_651"><i>Ambasakkarapetavatthu paṭhamaṃ.</i></a></p>
</article>
</section>
</div>
</body>
</html>
