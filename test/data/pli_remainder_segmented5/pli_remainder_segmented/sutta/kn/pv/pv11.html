<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv11">
<article>
<div class="hgroup">
<p class="division"><a><i>Petavatthu</i></a></p>
<p><a><i>Uragavagga</i></a></p>
<h1><a><i>11. Nāgapetavatthu</i></a></h1>
</div>
<blockquote class="gatha">
<p><a data-var="Puratova → purato ca (sya1ed, sya2ed)" data-ref="sc1, vns73, pts-vp-pli2ed11, ms19Pv_84, msdiv73"><i>“Puratova setena paleti hatthinā,</i></a><br>
<a><i>Majjhe pana assatarīrathena;</i></a><br>
<a><i>Pacchā ca kaññā sivikāya nīyati,</i></a><br>
<a data-var="sabbaso → sabbato (sya1ed, sya2ed, pts-vp-pli1, mr)"><i>Obhāsayantī dasa sabbaso disā.</i></a></p>
<p><a data-ref="sc2, vns74, ms19Pv_85, msdiv74"><i>Tumhe pana muggarahatthapāṇino,</i></a><br>
<a><i>Rudammukhā chinnapabhinnagattā;</i></a><br>
<a><i>Manussabhūtā kimakattha pāpaṃ,</i></a><br>
<a><i>Yenaññamaññassa pivātha lohitan”ti.</i></a></p>
<p><a data-ref="sc3, vns75, ms19Pv_86, msdiv75"><i>“Puratova yo gacchati kuñjarena,</i></a><br>
<a><i>Setena nāgena catukkamena;</i></a><br>
<a data-var="ahu jeṭṭhako so → so pajeṭṭhako (sya1ed, sya2ed); sova jeṭṭho (mr)"><i>Amhāka putto ahu jeṭṭhako so,</i></a><br>
<a><i>Dānāni datvāna sukhī pamodati.</i></a></p>
<p><a data-ref="sc4, vns76, ms19Pv_87, msdiv76"><i>Yo so majjhe assatarīrathena,</i></a><br>
<a><i>Catubbhi yuttena suvaggitena;</i></a><br>
<a><i>Amhāka putto ahu majjhimo so,</i></a><br>
<a><i>Amaccharī dānavatī virocati.</i></a></p>
<p><a data-ref="sc5, vns77, ms19Pv_88, msdiv77"><i>Yā sā ca pacchā sivikāya nīyati,</i></a><br>
<a><i>Nārī sapaññā migamandalocanā;</i></a><br>
<a><i>Amhāka dhītā ahu sā kaniṭṭhikā,</i></a><br>
<a><i>Bhāgaḍḍhabhāgena sukhī pamodati.</i></a></p>
<p><a data-ref="sc6, vns78, ms19Pv_89, msdiv78"><i>Ete ca dānāni adaṃsu pubbe,</i></a><br>
<a><i>Pasannacittā samaṇabrāhmaṇānaṃ;</i></a><br>
<a><i>Mayaṃ pana maccharino ahumha,</i></a><br>
<a><i>Paribhāsakā samaṇabrāhmaṇānaṃ;</i></a><br>
<a><i>Ete ca datvā paricārayanti,</i></a><br>
<a data-var="chinno”ti → khittoti (bj); dittoti (sya1ed, sya2ed, pts-vp-pli1)"><i>Mayañca sussāma naḷova chinno”ti.</i></a></p>
<p><a data-ref="sc7, vns79, ms19Pv_90, msdiv79"><i>“Kiṃ tumhākaṃ bhojanaṃ kiṃ sayānaṃ,</i></a><br>
<a><i>Kathañca yāpetha supāpadhammino;</i></a><br>
<a><i>Pahūtabhogesu anappakesu,</i></a><br>
<a data-var="virādhāya → virāgāya (sya1ed, sya2ed, pts-vp-pli1, mr)"><i>Sukhaṃ virādhāya dukkhajja pattā”ti.</i></a></p>
<p><a data-ref="sc8, vns80, ms19Pv_91, msdiv80"><i>“Aññamaññaṃ vadhitvāna,</i></a><br>
<a><i>pivāma pubbalohitaṃ;</i></a><br>
<a><i>Bahuṃ pitvā na dhātā homa,</i></a><br>
<a data-var="nacchādimhase → nacchādimhamhase (sya1ed, sya2ed); na ruccādimhase (mr)"><i>nacchādimhase mayaṃ.</i></a></p>
<p><a data-ref="sc9, vns81, ms19Pv_92, msdiv81"><i>Icceva maccā paridevayanti,</i></a><br>
<a data-var="Adāyakā pecca → adāyikā pecca (sya1ed, sya2ed)"><i>Adāyakā pecca yamassa ṭhāyino;</i></a><br>
<a data-var="vidicca → viditvā (bj, pts-vp-pli2); viriccā (sya1ed, sya2ed); viviccā (pts-vp-pli1)"><i>Ye te vidicca adhigamma bhoge,</i></a><br>
<a><i>Na bhuñjare nāpi karonti puññaṃ.</i></a></p>
<p><a data-ref="sc10, vns82, pts-vp-pli2ed12, ms19Pv_93, msdiv82"><i>Te khuppipāsūpagatā parattha,</i></a><br>
<a data-var="Pacchā → petā (bj, pts-vp-pli1-2)"><i>Pacchā ciraṃ jhāyare ḍayhamānā;</i></a><br>
<a><i>Kammāni katvāna dukhudrāni,</i></a><br>
<a><i>Anubhonti dukkhaṃ kaṭukapphalāni.</i></a></p>
<p><a data-ref="sc11, vns83, ms19Pv_94, msdiv83"><i>Ittaraṃ hi dhanaṃ dhaññaṃ,</i></a><br>
<a><i>ittaraṃ idha jīvitaṃ;</i></a><br>
<a><i>Ittaraṃ ittarato ñatvā,</i></a><br>
<a><i>dīpaṃ kayirātha paṇḍito.</i></a></p>
<p><a data-ref="sc12, vns84, ms19Pv_95, msdiv84"><i>Ye te evaṃ pajānanti,</i></a><br>
<a><i>narā dhammassa kovidā;</i></a><br>
<a><i>Te dāne nappamajjanti,</i></a><br>
<a><i>sutvā arahataṃ vaco”ti.</i></a></p>
</blockquote>
<p class="endsutta"><a data-ref="sc13, ms19Pv_96"><i>Nāgapetavatthu ekādasamaṃ.</i></a></p>
</article>
</section>
</div>
</body>
</html>
