<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv28">
<article>
<div class="hgroup">
<p class="division"><a><i>Petavatthu</i></a></p>
<p><a><i>Cūḷavagga</i></a></p>
<h1><a><i>3. Rathakārapetivatthu</i></a></h1>
</div>
<blockquote class="gatha">
<p><a data-ref="sc1, vns440, pts-vp-pli2ed53, ms19Pv_474, msdiv439"><i>“Veḷuriyathambhaṃ ruciraṃ pabhassaraṃ,</i></a><br>
<a><i>Vimānamāruyha anekacittaṃ;</i></a><br>
<a><i>Tatthacchasi devi mahānubhāve,</i></a><br>
<a data-var="Pathaddhani → samantato (si, mr)"><i>Pathaddhani pannaraseva cando.</i></a></p>
<p><a data-ref="sc2, vns441, ms19Pv_475, msdiv440"><i>Vaṇṇo ca te kanakassa sannibho,</i></a><br>
<a><i>Uttattarūpo bhusa dassaneyyo;</i></a><br>
<a><i>Pallaṅkaseṭṭhe atule nisinnā,</i></a><br>
<a><i>Ekā tuvaṃ natthi ca tuyha sāmiko.</i></a></p>
<p><a data-ref="sc3, vns442, ms19Pv_476, msdiv441"><i>Imā ca te pokkharaṇī samantā,</i></a><br>
<a data-var="Pahūtamalyā → pahūtamālā (bj); pahūtamāsā (sya1ed, sya2ed, pts-vp-pli1)"><i>Pahūtamalyā bahupuṇḍarīkā;</i></a><br>
<a><i>Suvaṇṇacuṇṇehi samantamotthatā,</i></a><br>
<a><i>Na tattha paṅko paṇako ca vijjati.</i></a></p>
<p><a data-ref="sc4, vns443, ms19Pv_477, msdiv442"><i>Haṃsā cime dassanīyā manoramā,</i></a><br>
<a><i>Udakasmimanupariyanti sabbadā;</i></a><br>
<a><i>Samayya vaggūpanadanti sabbe,</i></a><br>
<a><i>Bindussarā dundubhīnaṃva ghoso.</i></a></p>
<p><a data-ref="sc5, vns444, ms19Pv_478, msdiv443"><i>Daddallamānā yasasā yasassinī,</i></a><br>
<a><i>Nāvāya ca tvaṃ avalamba tiṭṭhasi;</i></a><br>
<a><i>Āḷārapamhe hasite piyaṃvade,</i></a><br>
<a><i>Sabbaṅgakalyāṇi bhusaṃ virocasi.</i></a></p>
<p><a data-ref="sc6, vns445, pts-vp-pli2ed54, ms19Pv_479, msdiv444"><i>Idaṃ vimānaṃ virajaṃ same ṭhitaṃ,</i></a><br>
<a data-var="Uyyānavantaṃ → uyyānavanaṃ (sya1ed, sya2ed, mr)"><i>Uyyānavantaṃ ratinandivaḍḍhanaṃ;</i></a><br>
<a><i>Icchāmahaṃ nāri anomadassane,</i></a><br>
<a><i>Tayā saha nandane idha moditun”ti.</i></a></p>
<p><a data-ref="sc7, vns446, ms19Pv_480, msdiv445"><i>“Karohi kammaṃ idha vedanīyaṃ,</i></a><br>
<a data-var="nihitaṃ bhavatu → nitañca hotu (sya1ed, sya2ed); natañca hotu (mr)"><i>Cittañca te idha nihitaṃ bhavatu;</i></a><br>
<a><i>Katvāna kammaṃ idha vedanīyaṃ,</i></a><br>
<a><i>Evaṃ mamaṃ lacchasi kāmakāminin”ti.</i></a></p>
<p><a data-ref="sc8, vns447, ms19Pv_481, msdiv446"><i>“Sādhū”ti so tassā paṭissuṇitvā,</i></a><br>
<a><i>Akāsi kammaṃ tahiṃ vedanīyaṃ;</i></a><br>
<a><i>Katvāna kammaṃ tahiṃ vedanīyaṃ,</i></a><br>
<a><i>Upapajji so māṇavo tassā sahabyatanti.</i></a></p>
</blockquote>
<p class="endsutta"><a data-var="Rathakārapetivatthu → rathakārīpetavatthu (sya1ed, sya2ed)" data-ref="sc9, ms19Pv_482"><i>Rathakārapetivatthu tatiyaṃ.</i></a><br>
<a><i>Bhāṇavāraṃ dutiyaṃ.</i></a></p>
</article>
</section>
</div>
</body>
</html>
