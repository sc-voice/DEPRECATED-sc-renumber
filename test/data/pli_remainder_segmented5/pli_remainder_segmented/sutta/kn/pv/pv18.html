<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv18">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>6. Kaṇhapetavatthu</i></a></h1>
</div>
<blockquote class="gatha">
<p><a data-ref="sc1, vns207, pts-vp-pli2ed25, ms19Pv_228, msdiv207"><i>“Uṭṭhehi kaṇha kiṃ sesi,</i></a><br>
<a><i>Ko attho supanena te;</i></a><br>
<a><i>Yo ca tuyhaṃ sako bhātā,</i></a><br>
<a data-var="cakkhu ca → cakkhuñca (bj); cakkhuṃva (pts-vp-pli2)"><i>Hadayaṃ cakkhu ca dakkhiṇaṃ;</i></a><br>
<a><i>Tassa vātā balīyanti,</i></a><br>
<a data-var="Sasaṃ jappati → ghaṭo jappati (sya1ed, sya2ed, pts-vp-pli1, mr)"><i>Sasaṃ jappati kesavā”ti.</i></a></p>
<p><a data-ref="sc2, vns208, ms19Pv_229, msdiv208"><i>“Tassa taṃ vacanaṃ sutvā,</i></a><br>
<a><i>rohiṇeyyassa kesavo;</i></a><br>
<a><i>Taramānarūpo vuṭṭhāsi,</i></a><br>
<a><i>bhātusokena aṭṭito.</i></a></p>
<p><a data-ref="sc3, vns209, ms19Pv_230, msdiv209"><i>Kiṃ nu ummattarūpova,</i></a><br>
<a><i>kevalaṃ dvārakaṃ imaṃ;</i></a><br>
<a><i>Saso sasoti lapasi,</i></a><br>
<a><i>kīdisaṃ sasamicchasi.</i></a></p>
<p><a data-ref="sc4, vns210, ms19Pv_231, msdiv210"><i>Sovaṇṇamayaṃ maṇimayaṃ,</i></a><br>
<a><i>Lohamayaṃ atha rūpiyamayaṃ;</i></a><br>
<a><i>Saṅkhasilāpavāḷamayaṃ,</i></a><br>
<a><i>Kārayissāmi te sasaṃ.</i></a></p>
<p><a data-ref="sc5, vns211, ms19Pv_232, msdiv211"><i>Santi aññepi sasakā,</i></a><br>
<a><i>araññavanagocarā;</i></a><br>
<a><i>Tepi te ānayissāmi,</i></a><br>
<a><i>kīdisaṃ sasamicchasī”ti.</i></a></p>
<p><a data-ref="sc6, vns212, ms19Pv_233, msdiv212"><i>“Nāhamete sase icche,</i></a><br>
<a><i>ye sasā pathavissitā;</i></a><br>
<a><i>Candato sasamicchāmi,</i></a><br>
<a><i>taṃ me ohara kesavā”ti.</i></a></p>
<p><a data-ref="sc7, vns213, ms19Pv_234, msdiv213"><i>“So nūna madhuraṃ ñāti,</i></a><br>
<a><i>jīvitaṃ vijahissasi;</i></a><br>
<a><i>Apatthiyaṃ patthayasi,</i></a><br>
<a><i>candato sasamicchasī”ti.</i></a></p>
<p><a data-ref="sc8, vns214, ms19Pv_235, msdiv214"><i>“Evañce kaṇha jānāsi,</i></a><br>
<a><i>yathaññamanusāsasi;</i></a><br>
<a><i>Kasmā pure mataṃ puttaṃ,</i></a><br>
<a><i>ajjāpi manusocasi.</i></a></p>
<p><a data-ref="sc9, vns215, ms19Pv_236, msdiv215"><i>Na yaṃ labbhā manussena,</i></a><br>
<a data-var="pana → puna (^ja454#9 [Ghaṭapaṇḍitajātaka])"><i>amanussena vā pana;</i></a><br>
<a><i>Jāto me mā mari putto,</i></a><br>
<a><i>kuto labbhā alabbhiyaṃ.</i></a></p>
<p><a data-ref="sc10, vns216, ms19Pv_237, msdiv216"><i>Na mantā mūlabhesajjā,</i></a><br>
<a><i>osadhehi dhanena vā;</i></a><br>
<a><i>Sakkā ānayituṃ kaṇha,</i></a><br>
<a><i>yaṃ petamanusocasi.</i></a></p>
<p><a data-ref="sc11, vns217, pts-vp-pli2ed26, ms19Pv_238, msdiv217"><i>Mahaddhanā mahābhogā,</i></a><br>
<a><i>raṭṭhavantopi khattiyā;</i></a><br>
<a><i>Pahūtadhanadhaññāse,</i></a><br>
<a data-var="no → natthettha"><i>tepi no ajarāmarā.</i></a></p>
<p><a data-ref="sc12, vns218, ms19Pv_239, msdiv218"><i>Khattiyā brāhmaṇā vessā,</i></a><br>
<a><i>suddā caṇḍālapukkusā;</i></a><br>
<a><i>Ete caññe ca jātiyā,</i></a><br>
<a><i>tepi no ajarāmarā.</i></a></p>
<p><a data-ref="sc13, vns219, ms19Pv_240, msdiv219"><i>Ye mantaṃ parivattenti,</i></a><br>
<a><i>chaḷaṅgaṃ brahmacintitaṃ;</i></a><br>
<a><i>Ete caññe ca vijjāya,</i></a><br>
<a><i>tepi no ajarāmarā.</i></a></p>
<p><a data-var="Isayo vāpi → isayo cāpi (^vv63#17 [Cūḷarathavimānavatthu])" data-ref="sc14, vns220, ms19Pv_241, msdiv220"><i>Isayo vāpi ye santā,</i></a><br>
<a><i>saññatattā tapassino;</i></a><br>
<a><i>Sarīraṃ tepi kālena,</i></a><br>
<a><i>vijahanti tapassino.</i></a></p>
<p><a data-ref="sc15, vns221, ms19Pv_242, msdiv221"><i>Bhāvitattā arahanto,</i></a><br>
<a><i>katakiccā anāsavā;</i></a><br>
<a><i>Nikkhipanti imaṃ dehaṃ,</i></a><br>
<a><i>puññapāpaparikkhayā”ti.</i></a></p>
<p><a data-ref="sc16, vns222, ms19Pv_243, msdiv222"><i>“Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-ref="sc17, vns223, ms19Pv_244, msdiv223"><i>Abbahī vata me sallaṃ,</i></a><br>
<a><i>sokaṃ hadayanissitaṃ;</i></a><br>
<a><i>Yo me sokaparetassa,</i></a><br>
<a><i>puttasokaṃ apānudi.</i></a></p>
<p><a data-ref="sc18, vns224, ms19Pv_245, msdiv224"><i>Svāhaṃ abbūḷhasallosmi,</i></a><br>
<a><i>sītibhūtosmi nibbuto;</i></a><br>
<a><i>Na socāmi na rodāmi,</i></a><br>
<a data-var="bhātika → bhāsitaṃ (sya1ed, sya2ed, pts-vp-pli1-2); māṇava (^ja454#14 [Ghaṭapaṇḍitajātaka])"><i>tava sutvāna bhātika”.</i></a></p>
<p><a data-ref="sc19, vns225, ms19Pv_246, msdiv225"><i>Evaṃ karonti sappaññā,</i></a><br>
<a><i>ye honti anukampakā;</i></a><br>
<a><i>Nivattayanti sokamhā,</i></a><br>
<a><i>ghaṭo jeṭṭhaṃva bhātaraṃ.</i></a></p>
<p><a data-ref="sc20, vns226, ms19Pv_247, msdiv226"><i>Yassa etādisā honti,</i></a><br>
<a><i>amaccā paricārakā;</i></a><br>
<a><i>Subhāsitena anventi,</i></a><br>
<a><i>ghaṭo jeṭṭhaṃva bhātaranti.</i></a></p>
</blockquote>
<p class="endsutta"><a data-ref="sc21, ms19Pv_248"><i>Kaṇhapetavatthu chaṭṭhaṃ.</i></a></p>
</article>
</section>
</div>
</body>
</html>
