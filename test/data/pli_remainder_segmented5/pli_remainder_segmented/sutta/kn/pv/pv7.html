<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv7">
<article>
<div class="hgroup">
<p class="division"><a><i>Petavatthu</i></a></p>
<p><a><i>Uragavagga</i></a></p>
<h1><a><i>7. Sattaputtakhādapetivatthu</i></a></h1>
</div>
<blockquote class="gatha">
<p><a data-ref="sc1, vns35, pts-vp-pli2ed6, ms19Pv_42, msdiv35"><i>“Naggā dubbaṇṇarūpāsi,</i></a><br>
<a><i>duggandhā pūti vāyasi;</i></a><br>
<a><i>Makkhikāhi parikiṇṇā,</i></a><br>
<a><i>kā nu tvaṃ idha tiṭṭhasī”ti.</i></a></p>
<p><a data-ref="sc2, vns36, ms19Pv_43, msdiv36"><i>“Ahaṃ bhadante petīmhi,</i></a><br>
<a><i>duggatā yamalokikā;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā.</i></a></p>
<p><a data-ref="sc3, vns37, ms19Pv_44, msdiv37"><i>Kālena satta puttāni,</i></a><br>
<a><i>sāyaṃ satta punāpare;</i></a><br>
<a><i>Vijāyitvāna khādāmi,</i></a><br>
<a><i>tepi nā honti me alaṃ.</i></a></p>
<p><a data-ref="sc4, vns38, ms19Pv_45, msdiv38"><i>Pariḍayhati dhūmāyati,</i></a><br>
<a><i>khudāya hadayaṃ mama;</i></a><br>
<a><i>Nibbutiṃ nādhigacchāmi,</i></a><br>
<a><i>aggidaḍḍhāva ātape”ti.</i></a></p>
<p><a data-ref="sc5, vns39, ms19Pv_46, msdiv39"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>puttamaṃsāni khādasī”ti.</i></a></p>
<p><a data-ref="sc6, vns40, ms19Pv_47, msdiv40"><i>“Ahū mayhaṃ duve puttā,</i></a><br>
<a><i>ubho sampattayobbanā;</i></a><br>
<a><i>Sāhaṃ puttabalūpetā,</i></a><br>
<a><i>sāmikaṃ atimaññisaṃ.</i></a></p>
<p><a data-ref="sc7, vns41, ms19Pv_48, msdiv41"><i>Tato me sāmiko kuddho,</i></a><br>
<a><i>sapatiṃ mayhamānayi;</i></a><br>
<a><i>Sā ca gabbhaṃ alabhittha,</i></a><br>
<a><i>tassā pāpaṃ acetayiṃ.</i></a></p>
<p><a data-ref="sc8, vns42, ms19Pv_49, msdiv42"><i>Sāhaṃ paduṭṭhamanasā,</i></a><br>
<a><i>akariṃ gabbhapātanaṃ;</i></a><br>
<a><i>Tassā temāsiko gabbho,</i></a><br>
<a data-var="pūtilohitako → pubbalohitako (sya1ed, sya2ed, mr)"><i>pūtilohitako pati.</i></a></p>
<p><a data-ref="sc9, vns43, ms19Pv_50, msdiv43"><i>Tadassā mātā kupitā,</i></a><br>
<a><i>mayhaṃ ñātī samānayi;</i></a><br>
<a><i>Sapathañca maṃ kāresi,</i></a><br>
<a><i>paribhāsāpayī ca maṃ.</i></a></p>
<p><a data-ref="sc10, vns44, ms19Pv_51, msdiv44"><i>Sāhaṃ ghorañca sapathaṃ,</i></a><br>
<a><i>musāvādaṃ abhāsisaṃ;</i></a><br>
<a><i>‘Puttamaṃsāni khādāmi,</i></a><br>
<a><i>sace taṃ pakataṃ mayā’.</i></a></p>
<p><a data-ref="sc11, vns45, ms19Pv_52, msdiv45"><i>Tassa kammassa vipākena,</i></a><br>
<a><i>musāvādassa cūbhayaṃ;</i></a><br>
<a><i>Puttamaṃsāni khādāmi,</i></a><br>
<a><i>pubbalohitamakkhitā”ti.</i></a></p>
</blockquote>
<p class="endsutta"><a data-var="Sattaputtakhādapetivatthu → sattaputtakhādakapetavatthu (bj, pts-vp-pli1-2); sattaputtakhādikapetavatthu (sya1ed, sya2ed)" data-ref="sc12, ms19Pv_53"><i>Sattaputtakhādapetivatthu sattamaṃ.</i></a></p>
</article>
</section>
</div>
</body>
</html>
