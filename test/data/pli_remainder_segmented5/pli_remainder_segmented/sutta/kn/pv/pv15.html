<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="pv15">
<article>
<div class="hgroup">
<p class="division"><a><i>Petavatthu</i></a></p>
<p><a><i>Ubbarivagga</i></a></p>
<h1><a><i>3. Mattāpetivatthu</i></a></h1>
</div>
<blockquote class="gatha">
<p><a data-ref="sc1, vns134, ms19Pv_152, msdiv134"><i>“Naggā dubbaṇṇarūpāsi,</i></a><br>
<a><i>kisā dhamanisanthatā;</i></a><br>
<a><i>Upphāsulike kisike,</i></a><br>
<a><i>kā nu tvaṃ idha tiṭṭhasī”ti.</i></a></p>
<p><a data-ref="sc2, vns135, ms19Pv_153, msdiv135"><i>“Ahaṃ mattā tuvaṃ tissā,</i></a><br>
<a><i>sapattī te pure ahuṃ;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā”ti.</i></a></p>
<p><a data-ref="sc3, vns136, ms19Pv_154, msdiv136"><i>“Kiṃ nu kāyena vācāya,</i></a><br>
<a><i>manasā dukkaṭaṃ kataṃ;</i></a><br>
<a><i>Kissa kammavipākena,</i></a><br>
<a><i>petalokaṃ ito gatā”ti.</i></a></p>
<p><a data-ref="sc4, vns137, pts-vp-pli2ed20, ms19Pv_155, msdiv137"><i>“Caṇḍī ca pharusā cāsiṃ,</i></a><br>
<a data-var="saṭhā → saṭhī (si, pts-vp-pli1-2)"><i>issukī maccharī saṭhā;</i></a><br>
<a><i>Tāhaṃ duruttaṃ vatvāna,</i></a><br>
<a><i>petalokaṃ ito gatā”ti.</i></a></p>
<p><a data-var="Sabbaṃ → saccaṃ (sya1ed, sya2ed, csp1ed)" data-ref="sc5, vns138, ms19Pv_156, msdiv138"><i>“Sabbaṃ ahampi jānāmi,</i></a><br>
<a><i>yathā tvaṃ caṇḍikā ahu;</i></a><br>
<a><i>Aññañca kho taṃ pucchāmi,</i></a><br>
<a><i>kenāsi paṃsukunthitā”ti.</i></a></p>
<p><a data-ref="sc6, vns139, ms19Pv_157, msdiv139"><i>“Sīsaṃnhātā tuvaṃ āsi,</i></a><br>
<a><i>sucivatthā alaṅkatā;</i></a><br>
<a data-var="kho → kho taṃ (bj, pts-vp-pli1-2, mr)"><i>Ahañca kho adhimattaṃ,</i></a><br>
<a><i>samalaṅkatatarā tayā.</i></a></p>
<p><a data-ref="sc7, vns140, ms19Pv_158, msdiv140"><i>Tassā me pekkhamānāya,</i></a><br>
<a><i>sāmikena samantayi;</i></a><br>
<a><i>Tato me issā vipulā,</i></a><br>
<a><i>kodho me samajāyatha.</i></a></p>
<p><a data-ref="sc8, vns141, ms19Pv_159, msdiv141"><i>Tato paṃsuṃ gahetvāna,</i></a><br>
<a data-var="taṃ hi okiriṃ → taṃ vikīrihaṃ (sya1ed, sya2ed, mr)"><i>paṃsunā taṃ hi okiriṃ;</i></a><br>
<a><i>Tassa kammavipākena,</i></a><br>
<a><i>tenamhi paṃsukunthitā”ti.</i></a></p>
<p><a data-ref="sc9, vns142, ms19Pv_160, msdiv142"><i>“Sabbaṃ ahampi jānāmi,</i></a><br>
<a><i>paṃsunā maṃ tvamokiri;</i></a><br>
<a><i>Aññañca kho taṃ pucchāmi,</i></a><br>
<a><i>kena khajjasi kacchuyā”ti.</i></a></p>
<p><a data-ref="sc10, vns143, ms19Pv_161, msdiv143"><i>“Bhesajjahārī ubhayo,</i></a><br>
<a><i>vanantaṃ agamimhase;</i></a><br>
<a><i>Tvañca bhesajjamāhari,</i></a><br>
<a><i>ahañca kapikacchuno.</i></a></p>
<p><a data-ref="sc11, vns144, ms19Pv_162, msdiv144"><i>Tassā tyājānamānāya,</i></a><br>
<a><i>seyyaṃ tyāhaṃ samokiriṃ;</i></a><br>
<a><i>Tassa kammavipākena,</i></a><br>
<a><i>tena khajjāmi kacchuyā”ti.</i></a></p>
<p><a data-ref="sc12, vns145, ms19Pv_163, msdiv145"><i>“Sabbaṃ ahampi jānāmi,</i></a><br>
<a><i>seyyaṃ me tvaṃ samokiri;</i></a><br>
<a><i>Aññañca kho taṃ pucchāmi,</i></a><br>
<a><i>kenāsi naggiyā tuvan”ti.</i></a></p>
<p><a data-ref="sc13, vns146, ms19Pv_164, msdiv146"><i>“Sahāyānaṃ samayo āsi,</i></a><br>
<a><i>ñātīnaṃ samitī ahu;</i></a><br>
<a><i>Tvañca āmantitā āsi,</i></a><br>
<a><i>sasāminī no ca kho ahaṃ.</i></a></p>
<p><a data-ref="sc14, vns147, ms19Pv_165, msdiv147"><i>Tassā tyājānamānāya,</i></a><br>
<a><i>dussaṃ tyāhaṃ apānudiṃ;</i></a><br>
<a><i>Tassa kammavipākena,</i></a><br>
<a><i>tenamhi naggiyā ahan”ti.</i></a></p>
<p><a data-ref="sc15, vns148, ms19Pv_166, msdiv148"><i>“Sabbaṃ ahampi jānāmi,</i></a><br>
<a><i>dussaṃ me tvaṃ apānudi;</i></a><br>
<a><i>Aññañca kho taṃ pucchāmi,</i></a><br>
<a><i>kenāsi gūthagandhinī”ti.</i></a></p>
<p><a data-ref="sc16, vns149, ms19Pv_167, msdiv149"><i>“Tava gandhañca mālañca,</i></a><br>
<a><i>paccagghañca vilepanaṃ;</i></a><br>
<a data-var="atāresiṃ → adhāresiṃ (sya1ed, sya2ed, mr)"><i>Gūthakūpe atāresiṃ,</i></a><br>
<a><i>taṃ pāpaṃ pakataṃ mayā;</i></a><br>
<a><i>Tassa kammavipākena,</i></a><br>
<a><i>tenamhi gūthagandhinī”ti.</i></a></p>
<p><a data-ref="sc17, vns150, ms19Pv_168, msdiv150"><i>“Sabbaṃ ahampi jānāmi,</i></a><br>
<a><i>taṃ pāpaṃ pakataṃ tayā;</i></a><br>
<a><i>Aññañca kho taṃ pucchāmi,</i></a><br>
<a><i>kenāsi duggatā tuvan”ti.</i></a></p>
<p><a data-ref="sc18, vns151, ms19Pv_169, msdiv151"><i>“Ubhinnaṃ samakaṃ āsi,</i></a><br>
<a><i>yaṃ gehe vijjate dhanaṃ;</i></a><br>
<a><i>Santesu deyyadhammesu,</i></a><br>
<a><i>dīpaṃ nākāsimattano;</i></a><br>
<a><i>Tassa kammavipākena,</i></a><br>
<a><i>tenamhi duggatā ahaṃ.</i></a></p>
<p><a data-ref="sc19, vns152, pts-vp-pli2ed21, ms19Pv_170, msdiv152"><i>Tadeva maṃ tvaṃ avaca,</i></a><br>
<a><i>‘pāpakammaṃ nisevasi;</i></a><br>
<a><i>Na hi pāpehi kammehi,</i></a><br>
<a><i>sulabhā hoti suggatī’”ti.</i></a></p>
<p><a data-ref="sc20, vns153, ms19Pv_171, msdiv153"><i>“Vāmato maṃ tvaṃ paccesi,</i></a><br>
<a><i>athopi maṃ usūyasi;</i></a><br>
<a><i>Passa pāpānaṃ kammānaṃ,</i></a><br>
<a><i>vipāko hoti yādiso.</i></a></p>
<p><a data-var="gharā tā ca dāsiyo → te gharadāsiyo āsuṃ (bj, sya1ed, sya2ed, pts-vp-pli1-2); te ghare dāsiyo ceva (mr)" data-ref="sc21, vns154, ms19Pv_172, msdiv154"><i>Te gharā tā ca dāsiyo,</i></a><br>
<a><i>tānevābharaṇānime;</i></a><br>
<a><i>Te aññe paricārenti,</i></a><br>
<a><i>na bhogā honti sassatā.</i></a></p>
<p><a data-ref="sc22, vns155, ms19Pv_173, msdiv155"><i>Idāni bhūtassa pitā,</i></a><br>
<a><i>āpaṇā gehamehiti;</i></a><br>
<a><i>Appeva te dade kiñci,</i></a><br>
<a><i>mā su tāva ito agā”ti.</i></a></p>
<p><a data-ref="sc23, vns156, ms19Pv_174, msdiv156"><i>“Naggā dubbaṇṇarūpāmhi,</i></a><br>
<a><i>kisā dhamanisanthatā;</i></a><br>
<a><i>Kopīnametaṃ itthīnaṃ,</i></a><br>
<a><i>mā maṃ bhūtapitāddasā”ti.</i></a></p>
<p><a data-var="tyāhaṃ → kiṃ tāhaṃ (bj, pts-vp-pli1-2); kiṃ tyāhaṃ (sya1ed, sya2ed); kiṃ vatāhaṃ (mr)" data-ref="sc24, vns157, ms19Pv_175, msdiv157"><i>“Handa kiṃ vā tyāhaṃ dammi,</i></a><br>
<a data-var="tedha → kiṃ vā ca te (bj, sya1ed, sya2ed, pts-vp-pli1-2); kiṃ vidha te (mr)"><i>Kiṃ vā tedha karomahaṃ;</i></a><br>
<a><i>Yena tvaṃ sukhitā assa,</i></a><br>
<a><i>Sabbakāmasamiddhinī”ti.</i></a></p>
<p><a data-ref="sc25, vns158, ms19Pv_176, msdiv158"><i>“Cattāro bhikkhū saṃghato,</i></a><br>
<a><i>cattāro pana puggale;</i></a><br>
<a><i>Aṭṭha bhikkhū bhojayitvā,</i></a><br>
<a><i>mama dakkhiṇamādisa;</i></a><br>
<a><i>Tadāhaṃ sukhitā hessaṃ,</i></a><br>
<a><i>sabbakāmasamiddhinī”ti.</i></a></p>
<p><a data-ref="sc26, vns159, ms19Pv_177, msdiv159"><i>Sādhūti sā paṭissutvā,</i></a><br>
<a><i>bhojayitvāṭṭha bhikkhavo;</i></a><br>
<a><i>Vatthehacchādayitvāna,</i></a><br>
<a><i>tassā dakkhiṇamādisī.</i></a></p>
<p><a data-ref="sc27, vns160, ms19Pv_178, msdiv160"><i>Samanantarānuddiṭṭhe,</i></a><br>
<a><i>vipāko udapajjatha;</i></a><br>
<a><i>Bhojanacchādanapānīyaṃ,</i></a><br>
<a><i>dakkhiṇāya idaṃ phalaṃ.</i></a></p>
<p><a data-ref="sc28, vns161, ms19Pv_179, msdiv161"><i>Tato suddhā sucivasanā,</i></a><br>
<a><i>kāsikuttamadhārinī;</i></a><br>
<a><i>Vicittavatthābharaṇā,</i></a><br>
<a><i>sapattiṃ upasaṅkami.</i></a></p>
<p><a data-ref="sc29, vns162, ms19Pv_180, msdiv162"><i>“Abhikkantena vaṇṇena,</i></a><br>
<a><i>yā tvaṃ tiṭṭhasi devate;</i></a><br>
<a><i>Obhāsentī disā sabbā,</i></a><br>
<a><i>osadhī viya tārakā.</i></a></p>
<p><a data-ref="sc30, vns163, ms19Pv_181, msdiv163"><i>Kena tetādiso vaṇṇo,</i></a><br>
<a><i>kena te idha mijjhati;</i></a><br>
<a><i>Uppajjanti ca te bhogā,</i></a><br>
<a><i>ye keci manaso piyā.</i></a></p>
<p><a data-ref="sc31, vns164, ms19Pv_182, msdiv164"><i>Pucchāmi taṃ devi mahānubhāve,</i></a><br>
<a><i>Manussabhūtā kimakāsi puññaṃ;</i></a><br>
<a><i>Kenāsi evaṃ jalitānubhāvā,</i></a><br>
<a><i>Vaṇṇo ca te sabbadisā pabhāsatī”ti.</i></a></p>
<p><a data-ref="sc32, vns165, ms19Pv_183, msdiv165"><i>“Ahaṃ mattā tuvaṃ tissā,</i></a><br>
<a><i>sapattī te pure ahuṃ;</i></a><br>
<a><i>Pāpakammaṃ karitvāna,</i></a><br>
<a><i>petalokaṃ ito gatā.</i></a></p>
<p><a data-ref="sc33, vns166, ms19Pv_184, msdiv166"><i>Tava dinnena dānena,</i></a><br>
<a><i>modāmi akutobhayā;</i></a><br>
<a><i>Ciraṃ jīvāhi bhagini,</i></a><br>
<a><i>saha sabbehi ñātibhi;</i></a><br>
<a><i>Asokaṃ virajaṃ ṭhānaṃ,</i></a><br>
<a><i>āvāsaṃ vasavattinaṃ.</i></a></p>
<p><a data-ref="sc34, vns167, pts-vp-pli2ed22, ms19Pv_185, msdiv167"><i>Idha dhammaṃ caritvāna,</i></a><br>
<a><i>Dānaṃ datvāna sobhane;</i></a><br>
<a><i>Vineyya maccheramalaṃ samūlaṃ,</i></a><br>
<a><i>Aninditā saggamupehi ṭhānan”ti.</i></a></p>
</blockquote>
<p class="endsutta"><a data-ref="sc35, ms19Pv_186"><i>Mattāpetivatthu tatiyaṃ.</i></a></p>
</article>
</section>
</div>
</body>
</html>
