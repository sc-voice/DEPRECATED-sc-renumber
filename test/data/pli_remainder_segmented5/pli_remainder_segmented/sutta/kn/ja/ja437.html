<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja437">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>11. Pūtimaṃsajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.534, ms22J_1886, msdiv96"><i>“Na kho me ruccati āḷi,</i></a><br>
<a><i>pūtimaṃsassa pekkhanā;</i></a><br>
<a><i>Etādisā sakhārasmā,</i></a><br>
<a><i>ārakā parivajjaye”.</i></a></p>
<p><a data-ref="sc2, ms22J_1887, msdiv97"><i>“Ummattikā ayaṃ veṇī,</i></a><br>
<a><i>vaṇṇeti patino sakhiṃ;</i></a><br>
<a data-var="Pajjhāyi → pajjhāti (bj, pts-vp-pli1); pajjhāyati (bj -nissya)"><i>Pajjhāyi paṭigacchantiṃ,</i></a><br>
<a data-var="meṇḍamātaraṃ → meḷamātaraṃ (bj, pts-vp-pli1)"><i>āgataṃ meṇḍamātaraṃ”.</i></a></p>
<p><a data-ref="sc3, ms22J_1888, msdiv98"><i>“Tvaṃ khosi samma ummatto,</i></a><br>
<a><i>dummedho avicakkhaṇo;</i></a><br>
<a data-var="tvaṃ → so tvaṃ (sya1ed, sya2ed)"><i>Yo tvaṃ matālayaṃ katvā,</i></a><br>
<a><i>akālena vipekkhasi”.</i></a></p>
<p><a data-ref="sc4, ms22J_1889, msdiv99"><i>“Na akāle vipekkheyya,</i></a><br>
<a><i>kāle pekkheyya paṇḍito;</i></a><br>
<a data-var="pajjhāyi → pajjhāti (bj, pts-vp-pli1); pajjhāyati (bj -nissya)"><i>Pūtimaṃsova pajjhāyi,</i></a><br>
<a><i>yo akāle vipekkhati”.</i></a></p>
<p><a data-ref="sc5, pts-vp-pli3.535, ms22J_1890, msdiv100"><i>“Piyaṃ kho āḷi me hotu,</i></a><br>
<a><i>puṇṇapattaṃ dadāhi me;</i></a><br>
<a><i>Pati sañjīvito mayhaṃ,</i></a><br>
<a data-var="piyapucchikā → pucchitā (sya1ed, sya2ed, mr)"><i>eyyāsi piyapucchikā”.</i></a></p>
<p><a data-ref="sc6, ms22J_1891, msdiv101"><i>“Piyaṃ kho āḷi te hotu,</i></a><br>
<a><i>puṇṇapattaṃ dadāmi te;</i></a><br>
<a data-var="parivārena → parihārena (sya1ed)"><i>Mahatā parivārena,</i></a><br>
<a data-var="essaṃ → esaṃ (si, pts-vp-pli1) | kayirāhi → kayirāsi (pts-vp-pli1)"><i>essaṃ kayirāhi bhojanaṃ”.</i></a></p>
<p><a data-ref="sc7, ms22J_1892, msdiv102"><i>“Kīdiso tuyhaṃ parivāro,</i></a><br>
<a><i>yesaṃ kāhāmi bhojanaṃ;</i></a><br>
<a><i>Kiṃnāmakā ca te sabbe,</i></a><br>
<a data-var="taṃ → te (si, sya1ed, sya2ed, pts-vp-pli1)"><i>taṃ me akkhāhi pucchitā”.</i></a></p>
<p><a data-ref="sc8, ms22J_1893, msdiv103"><i>“Māliyo caturakkho ca,</i></a><br>
<a><i>piṅgiyo atha jambuko;</i></a><br>
<a><i>Ediso mayhaṃ parivāro,</i></a><br>
<a data-var="kayirāhi → kayirāsi (pts-vp-pli1)"><i>tesaṃ kayirāhi bhojanaṃ”.</i></a></p>
<p><a data-ref="sc9, pts-vp-pli3.536, ms22J_1894, msdiv104"><i>“Nikkhantāya agārasmā,</i></a><br>
<a><i>bhaṇḍakampi vinassati;</i></a><br>
<a data-var="vajjaṃ → vacchaṃ (?)"><i>Ārogyaṃ āḷino vajjaṃ,</i></a><br>
<a><i>idheva vasa māgamā”ti.</i></a></p>
</blockquote>
<p class="endsutta"><a data-ref="sc10, ms22J_1895"><i>Pūtimaṃsajātakaṃ ekādasamaṃ.</i></a></p>
</article>
</section>
</div>
</body>
</html>
