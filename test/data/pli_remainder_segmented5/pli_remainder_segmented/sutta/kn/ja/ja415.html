<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja415">
<article>
<div class="hgroup">
<p class="division"><a><i>Jātaka</i></a></p>
<p><a><i>Sattakanipāta</i></a></p>
<p><a><i>Gandhāravagga</i></a></p>
<h1><a><i>10. Kummāsapiṇḍijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.408, ms22J_1647, msdiv142"><i>“Na kiratthi anomadassisu,</i></a><br>
<a data-var="appikā → appakā (sya1ed, sya2ed, mr)"><i>Pāricariyā buddhesu appikā;</i></a><br>
<a><i>Sukkhāya aloṇikāya ca,</i></a><br>
<a><i>Passaphalaṃ kummāsapiṇḍiyā.</i></a></p>
<p><a data-var="Hatthigavassā cime bahū → hatthigavāssā ca me bahū (bj); hatthī gavāssā cime bahū (sya1ed, sya2ed); hatthī gavāssā ca me bahū (pts-vp-pli1)" data-ref="sc2, ms22J_1648, msdiv143"><i>Hatthigavassā cime bahū,</i></a><br>
<a><i>Dhanadhaññaṃ pathavī ca kevalā;</i></a><br>
<a><i>Nāriyo cimā accharūpamā,</i></a><br>
<a><i>Passa phalaṃ kummāsapiṇḍiyā”.</i></a></p>
<p><a data-ref="sc3, pts-vp-pli3.410, ms22J_1649, msdiv144"><i>“Abhikkhaṇaṃ rājakuñjara,</i></a><br>
<a><i>Gāthā bhāsasi kosalādhipa;</i></a><br>
<a><i>Pucchāmi taṃ raṭṭhavaḍḍhana,</i></a><br>
<a><i>Bāḷhaṃ pītimano pabhāsasi”.</i></a></p>
<p><a data-ref="sc4, ms22J_1650, msdiv145"><i>“Imasmiññeva nagare,</i></a><br>
<a><i>kule aññatare ahuṃ;</i></a><br>
<a><i>Parakammakaro āsiṃ,</i></a><br>
<a><i>bhatako sīlasaṃvuto.</i></a></p>
<p><a data-ref="sc5, ms22J_1651, msdiv146"><i>Kammāya nikkhamantohaṃ,</i></a><br>
<a><i>caturo samaṇeddasaṃ;</i></a><br>
<a><i>Ācārasīlasampanne,</i></a><br>
<a><i>sītibhūte anāsave.</i></a></p>
<p><a data-ref="sc6, ms22J_1652, msdiv147"><i>Tesu cittaṃ pasādetvā,</i></a><br>
<a data-var="nisīdetvā → nisīditvā (pts-vp-pli1); nisādetvā (?)"><i>nisīdetvā paṇṇasanthate;</i></a><br>
<a><i>Adaṃ buddhāna kummāsaṃ,</i></a><br>
<a><i>pasanno sehi pāṇibhi.</i></a></p>
<p><a data-ref="sc7, ms22J_1653, msdiv148"><i>Tassa kammassa kusalassa,</i></a><br>
<a><i>idaṃ me edisaṃ phalaṃ;</i></a><br>
<a><i>Anubhomi idaṃ rajjaṃ,</i></a><br>
<a><i>phītaṃ dharaṇimuttamaṃ”.</i></a></p>
<p><a data-var="Dadaṃ bhuñja mā ca pamādo → dada bhuñja ca mā ca pamādo (bj, pts-vp-pli1); dadaṃ bhuñja ca mā ca pamādo (sya1ed, sya2ed)" data-ref="sc8, pts-vp-pli3.412, ms22J_1654, msdiv149"><i>“Dadaṃ bhuñja mā ca pamādo,</i></a><br>
<a><i>Cakkaṃ vattaya kosalādhipa;</i></a><br>
<a><i>Mā rāja adhammiko ahu,</i></a><br>
<a><i>Dhammaṃ pālaya kosalādhipa”.</i></a></p>
<p><a data-ref="sc9, ms22J_1655, msdiv150"><i>“Sohaṃ tadeva punappunaṃ,</i></a><br>
<a><i>Vaṭumaṃ ācarissāmi sobhane;</i></a><br>
<a><i>Ariyācaritaṃ sukosale,</i></a><br>
<a><i>Arahanto me manāpāva passituṃ.</i></a></p>
<p><a data-ref="sc10, pts-vp-pli3.413, ms22J_1656, msdiv151"><i>Devī viya accharūpamā,</i></a><br>
<a><i>Majjhe nārigaṇassa sobhasi;</i></a><br>
<a><i>Kiṃ kammamakāsi bhaddakaṃ,</i></a><br>
<a><i>Kenāsi vaṇṇavatī sukosale”.</i></a></p>
<p><a data-ref="sc11, ms22J_1657, msdiv152"><i>“Ambaṭṭhakulassa khattiya,</i></a><br>
<a><i>Dāsyāhaṃ parapesiyā ahuṃ;</i></a><br>
<a data-var="Saññatā ca → saññatā (bj, pts-vp-pli1)"><i>Saññatā ca dhammajīvinī,</i></a><br>
<a><i>Sīlavatī ca apāpadassanā.</i></a></p>
<p><a data-ref="sc12, ms22J_1658, msdiv153"><i>Uddhaṭabhattaṃ ahaṃ tadā,</i></a><br>
<a><i>Caramānassa adāsi bhikkhuno;</i></a><br>
<a><i>Vittā sumanā sayaṃ ahaṃ,</i></a><br>
<a><i>Tassa kammassa phalaṃ mamedisan”ti.</i></a></p>
</blockquote>
<p class="endsutta"><a data-var="Kummāsapiṇḍijātakaṃ → kummāsapiṇḍajātakaṃ (bj, sya1ed, sya2ed, pts-vp-pli1)" data-ref="sc13, ms22J_1659"><i>Kummāsapiṇḍijātakaṃ dasamaṃ.</i></a></p>
</article>
</section>
</div>
</body>
</html>
