<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja499">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>3. Sivijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.403, ms22J_2906, msdiv52"><i>“Dūre apassaṃ therova,</i></a><br>
<a><i>cakkhuṃ yācitumāgato;</i></a><br>
<a><i>Ekanettā bhavissāma,</i></a><br>
<a><i>cakkhuṃ me dehi yācito”.</i></a></p>
<p><a data-ref="sc2, ms22J_2907, msdiv53"><i>“Kenānusiṭṭho idha māgatosi,</i></a><br>
<a data-var="Vanibbaka → vaṇibbaka (bj)"><i>Vanibbaka cakkhupathāni yācituṃ;</i></a><br>
<a><i>Suduccajaṃ yācasi uttamaṅgaṃ,</i></a><br>
<a><i>Yamāhu nettaṃ purisena duccajaṃ”.</i></a></p>
<p><a data-ref="sc3, pts-vp-pli4.404, ms22J_2908, msdiv54"><i>“Yamāhu devesu sujampatīti,</i></a><br>
<a><i>Maghavāti naṃ āhu manussaloke;</i></a><br>
<a><i>Tenānusiṭṭho idha māgatosmi,</i></a><br>
<a><i>Vanibbako cakkhupathāni yācituṃ.</i></a></p>
<p><a data-var="Vanibbato → vaṇibbato (bj); vanibbako (sya1ed, sya2ed, pts-vp-pli1) | vaniṃ → vaṇiṃ (bj, sya1ed, sya2ed, pts-vp-pli1); vanaṃ (mr)" data-ref="sc4, ms22J_2909, msdiv55"><i>Vanibbato mayha vaniṃ anuttaraṃ,</i></a><br>
<a><i>Dadāhi te cakkhupathāni yācito;</i></a><br>
<a><i>Dadāhi me cakkhupathaṃ anuttaraṃ,</i></a><br>
<a><i>Yamāhu nettaṃ purisena duccajaṃ”.</i></a></p>
<p><a data-var="āgacchi → āgañchi (bj, sya1ed, sya2ed, pts-vp-pli1)" data-ref="sc5, ms22J_2910, msdiv56"><i>“Yena atthena āgacchi,</i></a><br>
<a><i>yamatthamabhipatthayaṃ;</i></a><br>
<a><i>Te te ijjhantu saṅkappā,</i></a><br>
<a><i>labha cakkhūni brāhmaṇa.</i></a></p>
<p><a data-ref="sc6, ms22J_2911, msdiv57"><i>Ekaṃ te yācamānassa,</i></a><br>
<a><i>Ubhayāni dadāmahaṃ;</i></a><br>
<a><i>Sa cakkhumā gaccha janassa pekkhato,</i></a><br>
<a><i>Yadicchase tvaṃ tadate samijjhatu”.</i></a></p>
<p><a data-ref="sc7, ms22J_2912, msdiv58"><i>“Mā no deva adā cakkhuṃ,</i></a><br>
<a data-var="parākari → parakkari (sya1ed, sya2ed, Ma-aka); parikkari (mr)"><i>mā no sabbe parākari;</i></a><br>
<a><i>Dhanaṃ dehi mahārāja,</i></a><br>
<a><i>muttā veḷuriyā bahū.</i></a></p>
<p><a data-ref="sc8, ms22J_2913, msdiv59"><i>Yutte deva rathe dehi,</i></a><br>
<a><i>ājānīye calaṅkate;</i></a><br>
<a><i>Nāge dehi mahārāja,</i></a><br>
<a><i>hemakappanavāsase.</i></a></p>
<p><a data-var="sivayo → sīviyo (sya1ed, sya2ed)" data-ref="sc9, pts-vp-pli4.405, ms22J_2914, msdiv60"><i>Yathā taṃ sivayo sabbe,</i></a><br>
<a><i>sayoggā sarathā sadā;</i></a><br>
<a data-var="parikireyyuṃ → parikareyyuṃ (sya1ed, sya2ed, pts-vp-pli1)"><i>Samantā parikireyyuṃ,</i></a><br>
<a><i>evaṃ dehi rathesabha”.</i></a></p>
<p><a data-ref="sc10, ms22J_2915, msdiv61"><i>“Yo ve dassanti vatvāna,</i></a><br>
<a><i>adāne kurute mano;</i></a><br>
<a data-var="Bhūmyaṃ → bhūmyā (bj, pts-vp-pli1)"><i>Bhūmyaṃ so patitaṃ pāsaṃ,</i></a><br>
<a><i>gīvāyaṃ paṭimuñcati.</i></a></p>
<p><a data-ref="sc11, ms22J_2916, msdiv62"><i>Yo ve dassanti vatvāna,</i></a><br>
<a><i>adāne kurute mano;</i></a><br>
<a><i>Pāpā pāpataro hoti,</i></a><br>
<a><i>sampatto yamasādhanaṃ.</i></a></p>
<p><a data-ref="sc12, ms22J_2917, msdiv63"><i>Yañhi yāce tañhi dade,</i></a><br>
<a><i>yaṃ na yāce na taṃ dade;</i></a><br>
<a><i>Svāhaṃ tameva dassāmi,</i></a><br>
<a><i>yaṃ maṃ yācati brāhmaṇo”.</i></a></p>
<p><a data-ref="sc13, ms22J_2918, msdiv64"><i>“Āyuṃ nu vaṇṇaṃ nu sukhaṃ balaṃ nu,</i></a><br>
<a><i>Kiṃ patthayāno nu janinda desi;</i></a><br>
<a><i>Kathañhi rājā sivinaṃ anuttaro,</i></a><br>
<a><i>Cakkhūni dajjā paralokahetu”.</i></a></p>
<p><a data-ref="sc14, pts-vp-pli4.406, ms22J_2919, msdiv65"><i>“Na vāhametaṃ yasasā dadāmi,</i></a><br>
<a><i>Na puttamicche na dhanaṃ na raṭṭhaṃ;</i></a><br>
<a><i>Satañca dhammo carito purāṇo,</i></a><br>
<a data-var="mama → mamaṃ (bj, pts-vp-pli1)"><i>Icceva dāne ramate mano mama”.</i></a><br>
<a data-var="() → (na me dessā ubho cakkhū,"><i>()</i></a></p>
<p><a data-var="sīvika → sīvaka (bj, pts-vp-pli1)" data-ref="sc15, ms22J_2920, msdiv66"><i>“Sakhā ca mitto ca mamāsi sīvika,</i></a><br>
<a><i>Susikkhito sādhu karohi me vaco;</i></a><br>
<a data-var="Uddharitvā → uddhatva (bj); laddha tvaṃ (pts-vp-pli1)"><i>Uddharitvā cakkhūni mamaṃ jigīsato,</i></a><br>
<a data-var="ṭhapehi → āvesi (bj)"><i>Hatthesu ṭhapehi vanibbakassa”.</i></a></p>
<p><a data-ref="sc16, pts-vp-pli4.408, ms22J_2921, msdiv67"><i>Codito sivirājena,</i></a><br>
<a><i>sīviko vacanaṅkaro;</i></a><br>
<a data-var="cakkhūnuddharitvā → cakkhūni uddhatvā (bj, pts-vp-pli1); cakkhūni uddharitvā (sya1ed, sya2ed)"><i>Rañño cakkhūnuddharitvā,</i></a><br>
<a><i>brāhmaṇassūpanāmayi;</i></a><br>
<a><i>Sacakkhu brāhmaṇo āsi,</i></a><br>
<a><i>andho rājā upāvisi.</i></a></p>
<p><a data-ref="sc17, ms22J_2922, msdiv68"><i>Tato so katipāhassa,</i></a><br>
<a><i>uparūḷhesu cakkhusu;</i></a><br>
<a><i>Sūtaṃ āmantayī rājā,</i></a><br>
<a><i>sivīnaṃ raṭṭhavaḍḍhano.</i></a></p>
<p><a data-ref="sc18, pts-vp-pli4.409, ms22J_2923, msdiv69"><i>“Yojehi sārathi yānaṃ,</i></a><br>
<a><i>yuttañca paṭivedaya;</i></a><br>
<a><i>Uyyānabhūmiṃ gacchāma,</i></a><br>
<a><i>pokkharañño vanāni ca”.</i></a></p>
<p><a data-var="pokkharaṇītīre → pokkharaṇiyā tīre (bj, pts-vp-pli1)" data-ref="sc19, ms22J_2924, msdiv70"><i>So ca pokkharaṇītīre,</i></a><br>
<a><i>pallaṅkena upāvisi;</i></a><br>
<a><i>Tassa sakko pāturahu,</i></a><br>
<a><i>devarājā sujampati.</i></a></p>
<p><a data-ref="sc20, ms22J_2925, msdiv71"><i>“Sakkohamasmi devindo,</i></a><br>
<a><i>āgatosmi tavantike;</i></a><br>
<a><i>Varaṃ varassu rājīsi,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc21, ms22J_2926, msdiv72"><i>“Pahūtaṃ me dhanaṃ sakka,</i></a><br>
<a><i>balaṃ koso canappako;</i></a><br>
<a><i>Andhassa me sato dāni,</i></a><br>
<a><i>maraṇaññeva ruccati”.</i></a></p>
<p><a data-ref="sc22, ms22J_2927, msdiv73"><i>“Yāni saccāni dvipadinda,</i></a><br>
<a><i>tāni bhāsassu khattiya;</i></a><br>
<a><i>Saccaṃ te bhaṇamānassa,</i></a><br>
<a><i>puna cakkhu bhavissati”.</i></a></p>
<p><a data-ref="sc23, pts-vp-pli4.410, ms22J_2928, msdiv74"><i>“Ye maṃ yācitumāyanti,</i></a><br>
<a><i>nānāgottā vanibbakā;</i></a><br>
<a><i>Yopi maṃ yācate tattha,</i></a><br>
<a><i>sopi me manaso piyo;</i></a><br>
<a><i>Etena saccavajjena,</i></a><br>
<a><i>cakkhu me upapajjatha.</i></a></p>
<p><a data-ref="sc24, ms22J_2929, msdiv75"><i>Yaṃ maṃ so yācituṃ āgā,</i></a><br>
<a><i>dehi cakkhunti brāhmaṇo;</i></a><br>
<a><i>Tassa cakkhūni pādāsiṃ,</i></a><br>
<a data-var="vanibbato → vaṇibbino (bj); vanibbino (pts-vp-pli1)"><i>brāhmaṇassa vanibbato.</i></a></p>
<p><a data-ref="sc25, ms22J_2930, msdiv76"><i>Bhiyyo maṃ āvisī pīti,</i></a><br>
<a><i>somanassañcanappakaṃ;</i></a><br>
<a><i>Etena saccavajjena,</i></a><br>
<a><i>dutiyaṃ me upapajjatha”.</i></a></p>
<p><a data-ref="sc26, pts-vp-pli4.411, ms22J_2931, msdiv77"><i>“Dhammena bhāsitā gāthā,</i></a><br>
<a><i>sivīnaṃ raṭṭhavaḍḍhana;</i></a><br>
<a><i>Etāni tava nettāni,</i></a><br>
<a><i>dibbāni paṭidissare.</i></a></p>
<p><a data-ref="sc27, ms22J_2932, msdiv78"><i>Tirokuṭṭaṃ tiroselaṃ,</i></a><br>
<a><i>samatiggayha pabbataṃ;</i></a><br>
<a><i>Samantā yojanasataṃ,</i></a><br>
<a><i>dassanaṃ anubhontu te”.</i></a></p>
<p><a data-ref="sc28, ms22J_2933, msdiv79"><i>“Ko nīdha vittaṃ na dadeyya yācito,</i></a><br>
<a><i>Api visiṭṭhaṃ supiyampi attano;</i></a><br>
<a><i>Tadiṅgha sabbe sivayo samāgatā,</i></a><br>
<a><i>Dibbāni nettāni mamajja passatha.</i></a></p>
<p><a data-ref="sc29, ms22J_2934, msdiv80"><i>Tirokuṭṭaṃ tiroselaṃ,</i></a><br>
<a><i>samatiggayha pabbataṃ;</i></a><br>
<a><i>Samantā yojanasataṃ,</i></a><br>
<a><i>dassanaṃ anubhonti me.</i></a></p>
<p><a data-ref="sc30, ms22J_2935, msdiv81"><i>Na cāgamattā paramatthi kiñci,</i></a><br>
<a><i>Maccānaṃ idha jīvite;</i></a><br>
<a data-var="Datvāna mānusaṃ → datvā mānusakaṃ (bj)"><i>Datvāna mānusaṃ cakkhuṃ,</i></a><br>
<a><i>Laddhaṃ me cakkhuṃ amānusaṃ.</i></a></p>
<p><a data-ref="sc31, ms22J_2936, msdiv82"><i>Etampi disvā sivayo,</i></a><br>
<a><i>Detha dānāni bhuñjatha;</i></a><br>
<a><i>Datvā ca bhutvā ca yathānubhāvaṃ,</i></a><br>
<a><i>Aninditā saggamupetha ṭhānan”ti.</i></a></p>
</blockquote>
<p class="endsutta"><a data-var="Sivijātakaṃ → sīvirājajātakaṃ (sya1ed, sya2ed)" data-ref="sc32, ms22J_2937"><i>Sivijātakaṃ tatiyaṃ.</i></a></p>
</article>
</section>
</div>
</body>
</html>
