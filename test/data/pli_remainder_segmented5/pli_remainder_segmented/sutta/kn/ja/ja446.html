<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja446">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>8. Takkalajātaka</i></a></h1>
</div>
<blockquote class="gatha">
<p><a data-var="takkalā → takkaḷā (pts-vp-pli1) | āluvāni → ālupāni (bj, sya1ed, sya2ed, pts-vp-pli1)" data-ref="sc1, pts-vp-pli4.46, ms22J_1997, msdiv82"><i>“Na takkalā santi na āluvāni,</i></a><br>
<a><i>Na biḷāliyo na kaḷambāni tāta;</i></a><br>
<a><i>Eko araññamhi susānamajjhe,</i></a><br>
<a><i>Kimatthiko tāta khaṇāsi kāsuṃ”.</i></a></p>
<p><a data-ref="sc2, ms22J_1998, msdiv83"><i>“Pitāmaho tāta sudubbalo te,</i></a><br>
<a><i>Anekabyādhīhi dukhena phuṭṭho;</i></a><br>
<a><i>Tamajjahaṃ nikhaṇissāmi sobbhe,</i></a><br>
<a><i>Na hissa taṃ jīvitaṃ rocayāmi”.</i></a></p>
<p><a data-ref="sc3, pts-vp-pli4.47, ms22J_1999, msdiv84"><i>“Saṅkappametaṃ paṭiladdha pāpakaṃ,</i></a><br>
<a><i>Accāhitaṃ kamma karosi luddaṃ;</i></a><br>
<a><i>Mayāpi tāta paṭilacchase tuvaṃ,</i></a><br>
<a><i>Etādisaṃ kamma jarūpanīto;</i></a><br>
<a><i>Taṃ kullavattaṃ anuvattamāno,</i></a><br>
<a><i>Ahampi taṃ nikhaṇissāmi sobbhe”.</i></a></p>
<p><a data-ref="sc4, ms22J_2000, msdiv85"><i>“Pharusāhi vācāhi pakubbamāno,</i></a><br>
<a><i>Āsajja maṃ tvaṃ vadase kumāra;</i></a><br>
<a><i>Putto mamaṃ orasako samāno,</i></a><br>
<a><i>Ahitānukampī mama tvaṃsi putta”.</i></a></p>
<p><a data-var="tāhaṃ → tyāhaṃ (sya1ed, sya2ed)" data-ref="sc5, ms22J_2001, msdiv86"><i>“Na tāhaṃ tāta ahitānukampī,</i></a><br>
<a data-var="ahampi → ahañhi (sya1ed, sya2ed)"><i>Hitānukampī te ahampi tāta;</i></a><br>
<a><i>Pāpañca taṃ kamma pakubbamānaṃ,</i></a><br>
<a><i>Arahāmi no vārayituṃ tato”.</i></a></p>
<p><a data-var="mātaraṃ vā pitaraṃ saviṭṭha → mātaraṃ pitaraṃ vā vasiṭṭha (bj, pts-vp-pli1)" data-ref="sc6, ms22J_2002, msdiv87"><i>“Yo mātaraṃ vā pitaraṃ saviṭṭha,</i></a><br>
<a><i>Adūsake hiṃsati pāpadhammo;</i></a><br>
<a><i>Kāyassa bhedā abhisamparāyaṃ,</i></a><br>
<a data-var="upeti → pareti (bj, pts-vp-pli1)"><i>Asaṃsayaṃ so nirayaṃ upeti.</i></a></p>
<p><a data-ref="sc7, pts-vp-pli4.48, ms22J_2003, msdiv88"><i>Yo mātaraṃ vā pitaraṃ saviṭṭha,</i></a><br>
<a><i>Annena pānena upaṭṭhahāti;</i></a><br>
<a><i>Kāyassa bhedā abhisamparāyaṃ,</i></a><br>
<a><i>Asaṃsayaṃ so sugatiṃ upeti.</i></a></p>
<p><a data-ref="sc8, ms22J_2004, msdiv89"><i>Na me tvaṃ putta ahitānukampī,</i></a><br>
<a data-var="me → mama (?)"><i>Hitānukampī me tvaṃsi putta;</i></a><br>
<a><i>Ahañca taṃ mātarā vuccamāno,</i></a><br>
<a><i>Etādisaṃ kamma karomi luddaṃ”.</i></a></p>
<p><a data-ref="sc9, ms22J_2005, msdiv90"><i>“Yā te sā bhariyā anariyarūpā,</i></a><br>
<a><i>Mātā mamesā sakiyā janetti;</i></a><br>
<a data-var="Niddhāpaye → niddhāmase (pts-vp-pli1)"><i>Niddhāpaye tañca sakā agārā,</i></a><br>
<a><i>Aññampi te sā dukhamāvaheyya.</i></a></p>
<p><a data-ref="sc10, pts-vp-pli4.49, ms22J_2006, msdiv91"><i>Yā te sā bhariyā anariyarūpā,</i></a><br>
<a><i>Mātā mamesā sakiyā janetti;</i></a><br>
<a><i>Dantā kareṇūva vasūpanītā,</i></a><br>
<a><i>Sā pāpadhammā punarāvajātū”ti.</i></a></p>
</blockquote>
<p class="endsutta"><a data-var="Takkalajātakaṃ → takkaḷajātakaṃ (pts-vp-pli1)" data-ref="sc11, ms22J_2007"><i>Takkalajātakaṃ aṭṭhamaṃ.</i></a></p>
</article>
</section>
</div>
</body>
</html>
