<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja466">
<article>
<div class="hgroup">
<p class="division"><a><i>Jātaka</i></a></p>
<p><a><i>Dvādasakanipāta</i></a></p>
<p><a><i>Cūḷakuṇālavagga</i></a></p>
<h1><a><i>3. Samuddavāṇijajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.160, ms22J_2265, msdiv25"><i>“Kasanti vapanti te janā,</i></a><br>
<a><i>Manujā kammaphalūpajīvino;</i></a><br>
<a><i>Nayimassa dīpakassa bhāgino,</i></a><br>
<a><i>Jambudīpā idameva no varaṃ”.</i></a></p>
<p><a data-ref="sc2, pts-vp-pli4.162, ms22J_2266, msdiv26"><i>“Tipañcarattūpagatamhi cande,</i></a><br>
<a><i>Vego mahā hehiti sāgarassa;</i></a><br>
<a><i>Uplavissaṃ dīpamimaṃ uḷāraṃ,</i></a><br>
<a><i>Mā vo vadhī gacchatha leṇamaññaṃ”.</i></a></p>
<p><a data-ref="sc3, ms22J_2267, msdiv27"><i>“Na jātuyaṃ sāgaravārivego,</i></a><br>
<a><i>Uplavissaṃ dīpamimaṃ uḷāraṃ;</i></a><br>
<a><i>Taṃ me nimittehi bahūhi diṭṭhaṃ,</i></a><br>
<a data-var="modathavho → modatha vo (mr)"><i>Mā bhetha kiṃ socatha modathavho.</i></a></p>
<p><a data-ref="sc4, ms22J_2268, msdiv28"><i>Pahūtabhakkhaṃ bahuannapānaṃ,</i></a><br>
<a><i>Pattattha āvāsamimaṃ uḷāraṃ;</i></a><br>
<a><i>Na vo bhayaṃ paṭipassāmi kiñci,</i></a><br>
<a><i>Āputtaputtehi pamodathavho”.</i></a></p>
<p><a data-var="dakkhiṇāyaṃ → dakkhiṇassaṃ (bj)" data-ref="sc5, pts-vp-pli4.163, ms22J_2269, msdiv29"><i>“Yo devoyaṃ dakkhiṇāyaṃ disāyaṃ,</i></a><br>
<a><i>Khemanti pakkosati tassa saccaṃ;</i></a><br>
<a><i>Na uttaro vedi bhayābhayassa,</i></a><br>
<a><i>Mā bhetha kiṃ socatha modathavho”.</i></a></p>
<p><a data-ref="sc6, ms22J_2270, msdiv30"><i>“Yathā ime vippavadanti yakkhā,</i></a><br>
<a><i>Eko bhayaṃ saṃsati khemameko;</i></a><br>
<a><i>Tadiṅgha mayhaṃ vacanaṃ suṇātha,</i></a><br>
<a><i>Khippaṃ lahuṃ mā vinassimha sabbe.</i></a></p>
<p><a data-ref="sc7, ms22J_2271, msdiv31"><i>Sabbe samāgamma karoma nāvaṃ,</i></a><br>
<a><i>Doṇiṃ daḷhaṃ sabbayantūpapannaṃ;</i></a><br>
<a><i>Sace ayaṃ dakkhiṇo saccamāha,</i></a><br>
<a><i>Moghaṃ paṭikkosati uttaroyaṃ;</i></a><br>
<a><i>Sā ceva no hehiti āpadatthā,</i></a><br>
<a><i>Imañca dīpaṃ na pariccajema.</i></a></p>
<p><a data-ref="sc8, pts-vp-pli4.164, ms22J_2272, msdiv32"><i>Sace ca kho uttaro saccamāha,</i></a><br>
<a><i>Moghaṃ paṭikkosati dakkhiṇoyaṃ;</i></a><br>
<a><i>Tameva nāvaṃ abhiruyha sabbe,</i></a><br>
<a><i>Evaṃ mayaṃ sotthi taremu pāraṃ.</i></a></p>
<p><a data-ref="sc9, ms22J_2273, msdiv33"><i>Na ve sugaṇhaṃ paṭhamena seṭṭhaṃ,</i></a><br>
<a><i>Kaniṭṭhamāpāthagataṃ gahetvā;</i></a><br>
<a data-var="tacchaṃ → majjhaṃ (bj, sya1ed, sya2ed, pts-vp-pli1) | gaṇhati → gaṇhi (mr)"><i>Yo cīdha tacchaṃ paviceyya gaṇhati,</i></a><br>
<a><i>Sa ve naro seṭṭhamupeti ṭhānaṃ.</i></a></p>
<p><a data-ref="sc10, ms22J_2274, msdiv34"><i>Yathāpi te sāgaravārimajjhe,</i></a><br>
<a><i>Sakammunā sotthi vahiṃsu vāṇijā;</i></a><br>
<a><i>Anāgatatthaṃ paṭivijjhiyāna,</i></a><br>
<a><i>Appampi nācceti sa bhūripañño.</i></a></p>
<p><a data-ref="sc11, ms22J_2275, msdiv35"><i>Bālā ca mohena rasānugiddhā,</i></a><br>
<a><i>Anāgataṃ appaṭivijjhiyatthaṃ;</i></a><br>
<a><i>Paccuppanne sīdanti atthajāte,</i></a><br>
<a><i>Samuddamajjhe yathā te manussā.</i></a></p>
<p><a data-ref="sc12, pts-vp-pli4.166, ms22J_2276, msdiv36"><i>Anāgataṃ paṭikayirātha kiccaṃ,</i></a><br>
<a><i>‘Mā maṃ kiccaṃ kiccakāle byadhesi’;</i></a><br>
<a data-var="paṭikatakiccakāriṃ → paṭigata … (bj); paṭikataṃ … (mr); paṭikacca … (?)"><i>Taṃ tādisaṃ paṭikatakiccakāriṃ,</i></a><br>
<a><i>Na taṃ kiccaṃ kiccakāle byadhetī”ti.</i></a></p>
</blockquote>
<p class="endsutta"><a data-ref="sc13, ms22J_2277"><i>Samuddavāṇijajātakaṃ tatiyaṃ.</i></a></p>
</article>
</section>
</div>
</body>
</html>
