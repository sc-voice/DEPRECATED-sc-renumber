<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja496">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>13. Bhikkhāparamparajātaka</i></a></h1>
</div>
<blockquote class="gatha">
<p><a data-var="disvā → disvāna (bj, pts-vp-pli1)" data-ref="sc1, pts-vp-pli4.371, ms22J_2829, msdiv270"><i>“Sukhumālarūpaṃ disvā,</i></a><br>
<a><i>raṭṭhā vivanamāgataṃ;</i></a><br>
<a><i>Kūṭāgāravarūpetaṃ,</i></a><br>
<a data-var="mahāsayanamupāsitaṃ → … mupocitaṃ (sya1ed, sya2ed, pts-vp-pli1, mr)"><i>mahāsayanamupāsitaṃ.</i></a></p>
<p><a data-ref="sc2, ms22J_2830, msdiv271"><i>Tassa te pemakenāhaṃ,</i></a><br>
<a data-var="vaḍḍhamodanaṃ → baddhamodanaṃ (bj, pts-vp-pli1)"><i>adāsiṃ vaḍḍhamodanaṃ;</i></a><br>
<a><i>Sālīnaṃ vicitaṃ bhattaṃ,</i></a><br>
<a><i>suciṃ maṃsūpasecanaṃ.</i></a></p>
<p><a data-ref="sc3, ms22J_2831, msdiv272"><i>Taṃ tvaṃ bhattaṃ paṭiggayha,</i></a><br>
<a data-var="adāsayi → apāpayi (bj); adāpayi (sya1ed, sya2ed, pts-vp-pli1)"><i>brāhmaṇassa adāsayi;</i></a><br>
<a data-var="Attānaṃ → attanā (pts-vp-pli1 aṭṭhakathāyaṃ. pāṭhantaraṃ)"><i>Attānaṃ anasitvāna,</i></a><br>
<a><i>koyaṃ dhammo namatthu te”.</i></a></p>
<p><a data-ref="sc4, ms22J_2832, msdiv273"><i>“Ācariyo brāhmaṇo mayhaṃ,</i></a><br>
<a data-var="byāvaṭo → vāvaṭo (mr)"><i>kiccākiccesu byāvaṭo;</i></a><br>
<a data-var="āmantanīyo → āmantaṇīyo (pts-vp-pli1)"><i>Garu ca āmantanīyo ca,</i></a><br>
<a><i>dātumarahāmi bhojanaṃ”.</i></a></p>
<p><a data-ref="sc5, ms22J_2833, msdiv274"><i>“Brāhmaṇaṃ dāni pucchāmi,</i></a><br>
<a><i>gotamaṃ rājapūjitaṃ;</i></a><br>
<a><i>Rājā te bhattaṃ pādāsi,</i></a><br>
<a><i>suciṃ maṃsūpasecanaṃ.</i></a></p>
<p><a data-ref="sc6, ms22J_2834, msdiv275"><i>Taṃ tvaṃ bhattaṃ paṭiggayha,</i></a><br>
<a><i>isissa bhojanaṃ adā;</i></a><br>
<a><i>Akhettaññūsi dānassa,</i></a><br>
<a><i>koyaṃ dhammo namatthu te”.</i></a></p>
<p><a data-var="puttadāre → putte dāre (bj, pts-vp-pli1)" data-ref="sc7, ms22J_2835, msdiv276"><i>“Bharāmi puttadāre ca,</i></a><br>
<a data-var="gadhito → gathito (bj, pts-vp-pli1)"><i>gharesu gadhito ahaṃ;</i></a><br>
<a><i>Bhuñje mānusake kāme,</i></a><br>
<a><i>anusāsāmi rājino.</i></a></p>
<p><a data-var="Āraññikassa → āraññakassa (bj, pts-vp-pli1)" data-ref="sc8, ms22J_2836, msdiv277"><i>Āraññikassa isino,</i></a><br>
<a><i>cirarattaṃ tapassino;</i></a><br>
<a><i>Vuḍḍhassa bhāvitattassa,</i></a><br>
<a><i>dātumarahāmi bhojanaṃ”.</i></a></p>
<p><a data-ref="sc9, ms22J_2837, msdiv278"><i>“Isiñca dāni pucchāmi,</i></a><br>
<a><i>kisaṃ dhamanisanthataṃ;</i></a><br>
<a><i>Parūḷhakacchanakhalomaṃ,</i></a><br>
<a><i>paṅkadantaṃ rajassiraṃ.</i></a></p>
<p><a data-var="viharasi → vihāsi (mr)" data-ref="sc10, ms22J_2838, msdiv279"><i>Eko araññe viharasi,</i></a><br>
<a><i>nāvakaṅkhasi jīvitaṃ;</i></a><br>
<a><i>Bhikkhu kena tayā seyyo,</i></a><br>
<a><i>yassa tvaṃ bhojanaṃ adā”.</i></a></p>
<p><a data-var="Khaṇantālukalambāni → khaṇamālukalambāni (sya1ed, sya2ed, mr)" data-ref="sc11, ms22J_2839, msdiv280"><i>“Khaṇantālukalambāni,</i></a><br>
<a data-var="bilālitakkalāni ca → biḷālitakkaḷāni ca (bj, pts-vp-pli1)"><i>bilālitakkalāni ca;</i></a><br>
<a><i>Dhunaṃ sāmākanīvāraṃ,</i></a><br>
<a data-var="saṃghāriyaṃ pasāriyaṃ → saṃhāriyaṃ pahāriyaṃ (sya1ed, sya2ed); saṃsāriyaṃ pasāriyaṃ (mr)"><i>saṃghāriyaṃ pasāriyaṃ.</i></a></p>
<p><a data-ref="sc12, ms22J_2840, msdiv281"><i>Sākaṃ bhisaṃ madhuṃ maṃsaṃ,</i></a><br>
<a><i>Badarāmalakāni ca;</i></a><br>
<a data-var="āharitvā → āhatva (bj, sya1ed, sya2ed); ābhatva (pts-vp-pli1)"><i>Tāni āharitvā bhuñjāmi,</i></a><br>
<a><i>Atthi me so pariggaho.</i></a></p>
<p><a data-ref="sc13, pts-vp-pli4.372, ms22J_2841, msdiv282"><i>Pacanto apacantassa,</i></a><br>
<a data-var="sakiñcano → akiñcano (bj, mr)"><i>amamassa sakiñcano;</i></a><br>
<a><i>Anādānassa sādāno,</i></a><br>
<a><i>dātumarahāmi bhojanaṃ”.</i></a></p>
<p><a data-ref="sc14, ms22J_2842, msdiv283"><i>“Bhikkhuñca dāni pucchāmi,</i></a><br>
<a><i>tuṇhīmāsīna subbataṃ;</i></a><br>
<a><i>Isi te bhattaṃ pādāsi,</i></a><br>
<a><i>suciṃ maṃsūpasecanaṃ.</i></a></p>
<p><a data-ref="sc15, ms22J_2843, msdiv284"><i>Taṃ tvaṃ bhattaṃ paṭiggayha,</i></a><br>
<a><i>tuṇhī bhuñjasi ekako;</i></a><br>
<a data-var="kañci → kiñci (mr)"><i>Nāññaṃ kañci nimantesi,</i></a><br>
<a><i>koyaṃ dhammo namatthu te”.</i></a></p>
<p><a data-ref="sc16, ms22J_2844, msdiv285"><i>“Na pacāmi na pācemi,</i></a><br>
<a><i>na chindāmi na chedaye;</i></a><br>
<a><i>Taṃ maṃ akiñcanaṃ ñatvā,</i></a><br>
<a><i>sabbapāpehi ārataṃ.</i></a></p>
<p><a data-ref="sc17, ms22J_2845, msdiv286"><i>Vāmena bhikkhamādāya,</i></a><br>
<a><i>dakkhiṇena kamaṇḍaluṃ;</i></a><br>
<a><i>Isi me bhattaṃ pādāsi,</i></a><br>
<a><i>suciṃ maṃsūpasecanaṃ.</i></a></p>
<p><a data-ref="sc18, ms22J_2846, msdiv287"><i>Ete hi dātumarahanti,</i></a><br>
<a><i>samamā sapariggahā;</i></a><br>
<a><i>Paccanīkamahaṃ maññe,</i></a><br>
<a><i>yo dātāraṃ nimantaye”.</i></a></p>
<p><a data-ref="sc19, pts-vp-pli4.373, ms22J_2847, msdiv288"><i>“Atthāya vata me ajja,</i></a><br>
<a><i>idhāgacchi rathesabho;</i></a><br>
<a data-var="Sohaṃ ajja pajānāmi → ito pubbe na pajānāmi (bj); ito pubbe na jānāmi (pts-vp-pli1)"><i>Sohaṃ ajja pajānāmi,</i></a><br>
<a><i>yattha dinnaṃ mahapphalaṃ.</i></a></p>
<p><a data-ref="sc20, ms22J_2848, msdiv289"><i>Raṭṭhesu giddhā rājāno,</i></a><br>
<a><i>Kiccākiccesu brāhmaṇā;</i></a><br>
<a><i>Isī mūlaphale giddhā,</i></a><br>
<a><i>Vippamuttā ca bhikkhavo”ti. (2219)</i></a></p>
</blockquote>
<p class="endsutta"><a data-ref="sc21, ms22J_2849"><i>Bhikkhāparamparajātakaṃ terasamaṃ.</i></a></p>
<p class="endsection"><a data-ref="sc22, ms22J_2850"><i>Pakiṇṇakanipātaṃ niṭṭhitaṃ.</i></a></p>
<p class="uddana-intro"><a data-ref="sc23, ms22J_2851"><i>Tassuddānaṃ</i></a></p>
<blockquote class="uddanagatha">
<p><a data-ref="sc24, ms22J_2852"><i>Suva kinnara mukka kharājinaso,</i></a><br>
<a><i>Bhisajāta mahesi kapotavaro;</i></a><br>
<a><i>Atha mora satacchaka vāṇijako,</i></a><br>
<a><i>Atha rāja sabrāhmaṇa bhikkhaparanti.</i></a></p>
</blockquote>
</article>
</section>
</div>
</body>
</html>
