<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja471">
<article>
<div class="hgroup">
<p class="division"><a><i>Jātaka</i></a></p>
<p><a><i>Dvādasakanipāta</i></a></p>
<p><a><i>Cūḷakuṇālavagga</i></a></p>
<h1><a><i>8. Meṇḍakapañhajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.186, ms22J_2339, msdiv94"><i>“Yesaṃ na kadāci bhūtapubbaṃ,</i></a><br>
<a data-var="Sakhyaṃ → sakkhiṃ (bj, pts-vp-pli1); sakhi (sya1ed, sya2ed)"><i>Sakhyaṃ sattapadampimasmi loke;</i></a><br>
<a><i>Jātā amittā duve sahāyā,</i></a><br>
<a><i>Paṭisandhāya caranti kissa hetu”.</i></a></p>
<p><a data-ref="sc2, ms22J_2340, msdiv95"><i>“Yadi me ajja pātarāsakāle,</i></a><br>
<a><i>Pañhaṃ na sakkuṇeyyātha vattumetaṃ;</i></a><br>
<a><i>Raṭṭhā pabbājayissāmi vo sabbe,</i></a><br>
<a><i>Na hi mattho duppaññajātikehi”.</i></a></p>
<p><a data-ref="sc3, ms22J_2341, msdiv96"><i>“Mahājanasamāgamamhi ghore,</i></a><br>
<a><i>Janakolāhalasaṅgamamhi jāte;</i></a><br>
<a><i>Vikkhittamanā anekacittā,</i></a><br>
<a><i>Pañhaṃ na sakkuṇoma vattumetaṃ.</i></a></p>
<p><a data-ref="sc4, ms22J_2342, msdiv97"><i>Ekaggacittāva ekamekā,</i></a><br>
<a data-var="atthaṃ nicintayitvā → atthāni cintayitvā (sya1ed, sya2ed, mr)"><i>Rahasi gatā atthaṃ nicintayitvā;</i></a><br>
<a><i>Paviveke sammasitvāna dhīrā,</i></a><br>
<a><i>Atha vakkhanti janinda etamatthaṃ”.</i></a></p>
<p><a data-ref="sc5, ms22J_2343, msdiv98"><i>“Uggaputtarājaputtiyānaṃ,</i></a><br>
<a><i>Urabbhassa maṃsaṃ piyaṃ manāpaṃ;</i></a><br>
<a><i>Na sunakhassa te adenti maṃsaṃ,</i></a><br>
<a><i>Atha meṇḍassa suṇena sakhyamassa”.</i></a></p>
<p><a data-ref="sc6, ms22J_2344, msdiv99"><i>“Cammaṃ vihananti eḷakassa,</i></a><br>
<a data-var="Assapiṭṭhattharassukhassa → assapiṭṭhattharaṇasukhassa (bj); assapiṭṭhattharaṇaṃ sukhassa (sya1ed, sya2ed)"><i>Assapiṭṭhattharassukhassa hetu;</i></a><br>
<a><i>Na ca te sunakhassa attharanti,</i></a><br>
<a><i>Atha meṇḍassa suṇena sakhyamassa”.</i></a></p>
<p><a data-ref="sc7, ms22J_2345, msdiv100"><i>“Āvellitasiṅgiko hi meṇḍo,</i></a><br>
<a><i>Na ca sunakhassa visāṇakāni atthi;</i></a><br>
<a><i>Tiṇabhakkho maṃsabhojano ca,</i></a><br>
<a><i>Atha meṇḍassa suṇena sakhyamassa”.</i></a></p>
<p><a data-ref="sc8, ms22J_2346, msdiv101"><i>“Tiṇamāsi palāsamāsi meṇḍo,</i></a><br>
<a><i>Na ca sunakho tiṇamāsi no palāsaṃ;</i></a><br>
<a><i>Gaṇheyya suṇo sasaṃ biḷāraṃ,</i></a><br>
<a><i>Atha meṇḍassa suṇena sakhyamassa”.</i></a></p>
<p><a data-ref="sc9, ms22J_2347, msdiv102"><i>“Aṭṭhaḍḍhapado catuppadassa,</i></a><br>
<a><i>Meṇḍo aṭṭhanakho adissamāno;</i></a><br>
<a><i>Chādiyamāharatī ayaṃ imassa,</i></a><br>
<a><i>Maṃsaṃ āharatī ayaṃ amussa.</i></a></p>
<p><a data-ref="sc10, ms22J_2348, msdiv103"><i>Pāsādavaragato videhaseṭṭho,</i></a><br>
<a><i>Vitihāraṃ aññamaññabhojanānaṃ;</i></a><br>
<a data-var="Addakkhi → addasa (sya1ed, sya2ed, mr)"><i>Addakkhi kira sakkhikaṃ janindo,</i></a><br>
<a data-var="Bubhukkassa puṇṇaṃmukhassa → bhobhukkhassa ca puṇṇamukhassa (bj); bubhukkassa puṇṇamukhassa (sya1ed, sya2ed)"><i>Bubhukkassa puṇṇaṃmukhassa cetaṃ”.</i></a></p>
<p><a data-ref="sc11, ms22J_2349, msdiv104"><i>“Lābhā vata me anapparūpā,</i></a><br>
<a><i>Yassa medisā paṇḍitā kulamhi;</i></a><br>
<a><i>Pañhassa gambhīragataṃ nipuṇamatthaṃ,</i></a><br>
<a><i>Paṭivijjhanti subhāsitena dhīrā.</i></a></p>
<p><a data-ref="sc12, ms22J_2350, msdiv105"><i>Assatarirathañca ekamekaṃ,</i></a><br>
<a><i>Phītaṃ gāmavarañca ekamekaṃ;</i></a><br>
<a><i>Sabbesaṃ vo dammi paṇḍitānaṃ,</i></a><br>
<a><i>Paramappatītamano subhāsitenā”ti.</i></a></p>
</blockquote>
<p class="endsutta"><a data-var="Meṇḍakapañhajātakaṃ → meṇḍakapañhājātakaṃ (sya1ed, sya2ed); meṇḍakajātakaṃ (pts-vp-pli1)" data-ref="sc13, ms22J_2351"><i>Meṇḍakapañhajātakaṃ aṭṭhamaṃ.</i></a></p>
</article>
</section>
</div>
</body>
</html>
