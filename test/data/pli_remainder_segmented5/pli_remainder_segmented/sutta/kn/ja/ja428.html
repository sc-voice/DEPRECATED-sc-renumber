<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja428">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>2. Kosambiyajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.488, ms22J_1791, msdiv10"><i>“Puthusaddo samajano,</i></a><br>
<a><i>na bālo koci maññatha;</i></a><br>
<a><i>Saṃghasmiṃ bhijjamānasmiṃ,</i></a><br>
<a><i>nāññaṃ bhiyyo amaññaruṃ.</i></a></p>
<p><a data-ref="sc2, ms22J_1792, msdiv11"><i>Parimuṭṭhā paṇḍitābhāsā,</i></a><br>
<a><i>vācāgocarabhāṇino;</i></a><br>
<a><i>Yāvicchanti mukhāyāmaṃ,</i></a><br>
<a><i>yena nītā na taṃ vidū.</i></a></p>
<p><a data-ref="sc3, ms22J_1793, msdiv12"><i>Akkocchi maṃ avadhi maṃ,</i></a><br>
<a><i>ajini maṃ ahāsi me;</i></a><br>
<a><i>Ye ca taṃ upanayhanti,</i></a><br>
<a><i>veraṃ tesaṃ na sammati.</i></a></p>
<p><a data-ref="sc4, ms22J_1794, msdiv13"><i>Akkocchi maṃ avadhi maṃ,</i></a><br>
<a><i>ajini maṃ ahāsi me;</i></a><br>
<a><i>Ye ca taṃ nupanayhanti,</i></a><br>
<a><i>veraṃ tesūpasammati.</i></a></p>
<p><a data-ref="sc5, ms22J_1795, msdiv14"><i>Na hi verena verāni,</i></a><br>
<a><i>sammantīdha kudācanaṃ;</i></a><br>
<a><i>Averena ca sammanti,</i></a><br>
<a><i>esa dhammo sanantano.</i></a></p>
<p><a data-ref="sc6, ms22J_1796, msdiv15"><i>Pare ca na vijānanti,</i></a><br>
<a><i>mayamettha yamāmase;</i></a><br>
<a><i>Ye ca tattha vijānanti,</i></a><br>
<a><i>tato sammanti medhagā.</i></a></p>
<p><a data-ref="sc7, ms22J_1797, msdiv16"><i>Aṭṭhicchinnā pāṇaharā,</i></a><br>
<a data-var="gavāssa → gavassa (mr)"><i>gavāssa dhanahārino;</i></a><br>
<a><i>Raṭṭhaṃ vilumpamānānaṃ,</i></a><br>
<a><i>tesampi hoti saṅgati;</i></a><br>
<a><i>Kasmā tumhāka no siyā.</i></a></p>
<p><a data-ref="sc8, ms22J_1798, msdiv17"><i>Sace labhetha nipakaṃ sahāyaṃ,</i></a><br>
<a><i>Saddhiṃ caraṃ sādhuvihāridhīraṃ;</i></a><br>
<a><i>Abhibhuyya sabbāni parissayāni,</i></a><br>
<a><i>Careyya tenattamano satīmā.</i></a></p>
<p><a data-ref="sc9, ms22J_1799, msdiv18"><i>No ce labhetha nipakaṃ sahāyaṃ,</i></a><br>
<a><i>Saddhiṃ caraṃ sādhuvihāridhīraṃ;</i></a><br>
<a><i>Rājāva raṭṭhaṃ vijitaṃ pahāya,</i></a><br>
<a><i>Eko care mātaṅgaraññeva nāgo.</i></a></p>
<p><a data-ref="sc10, ms22J_1800, msdiv19"><i>Ekassa caritaṃ seyyo,</i></a><br>
<a><i>Natthi bāle sahāyatā;</i></a><br>
<a><i>Eko care na pāpāni kayirā,</i></a><br>
<a><i>Appossukko mātaṅgaraññeva nāgo”ti.</i></a></p>
</blockquote>
<p class="endsutta"><a data-var="Kosambiyajātakaṃ → kosambajātakaṃ (bj); kosambījātakaṃ (pts-vp-pli1)" data-ref="sc11, ms22J_1801"><i>Kosambiyajātakaṃ dutiyaṃ.</i></a></p>
</article>
</section>
</div>
</body>
</html>
