<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja443">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>5. Cūḷabodhijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.24, ms22J_1961, msdiv49"><i>“Yo te imaṃ visālakkhiṃ,</i></a><br>
<a data-var="sammhitabhāsiniṃ → sammillabhāsiniṃ (bj, pts-vp-pli1); sammillahāsiniṃ (sya1ed, sya2ed)"><i>piyaṃ sammhitabhāsiniṃ;</i></a><br>
<a><i>Ādāya balā gaccheyya,</i></a><br>
<a><i>kiṃ nu kayirāsi brāhmaṇa”.</i></a></p>
<p><a data-var="Uppajje → uppajja (bj, pts-vp-pli1)" data-ref="sc2, ms22J_1962, msdiv50"><i>“Uppajje me na mucceyya,</i></a><br>
<a><i>na me mucceyya jīvato;</i></a><br>
<a><i>Rajaṃva vipulā vuṭṭhi,</i></a><br>
<a data-var="nivāraye → nivārayiṃ (mr)"><i>khippameva nivāraye”.</i></a></p>
<p><a data-var="vikatthittho → vikatthito (sya1ed, sya2ed, mr)" data-ref="sc3, pts-vp-pli4.25, ms22J_1963, msdiv51"><i>“Yannu pubbe vikatthittho,</i></a><br>
<a><i>balamhiva apassito;</i></a><br>
<a data-var="Svajja → svājja (bj, sya1ed, sya2ed, pts-vp-pli1) | tuṇhikato → tuṇhīkako (bj); tuṇhikkhako (pts-vp-pli1)"><i>Svajja tuṇhikato dāni,</i></a><br>
<a><i>saṅghāṭiṃ sibbamacchasi”.</i></a></p>
<p><a data-ref="sc4, ms22J_1964, msdiv52"><i>“Uppajji me na muccittha,</i></a><br>
<a><i>na me muccittha jīvato;</i></a><br>
<a><i>Rajaṃva vipulā vuṭṭhi,</i></a><br>
<a><i>khippameva nivārayiṃ”.</i></a></p>
<p><a data-ref="sc5, ms22J_1965, msdiv53"><i>“Kiṃ te uppajji no mucci,</i></a><br>
<a><i>kiṃ te na mucci jīvato;</i></a><br>
<a><i>Rajaṃva vipulā vuṭṭhi,</i></a><br>
<a><i>katamaṃ tvaṃ nivārayi”.</i></a></p>
<p><a data-ref="sc6, pts-vp-pli4.26, ms22J_1966, msdiv54"><i>“Yamhi jāte na passati,</i></a><br>
<a><i>ajāte sādhu passati;</i></a><br>
<a><i>So me uppajji no mucci,</i></a><br>
<a><i>kodho dummedhagocaro.</i></a></p>
<p><a data-ref="sc7, ms22J_1967, msdiv55"><i>Yena jātena nandanti,</i></a><br>
<a><i>amittā dukkhamesino;</i></a><br>
<a><i>So me uppajji no mucci,</i></a><br>
<a><i>kodho dummedhagocaro.</i></a></p>
<p><a data-ref="sc8, ms22J_1968, msdiv56"><i>Yasmiñca jāyamānamhi,</i></a><br>
<a><i>sadatthaṃ nāvabujjhati;</i></a><br>
<a><i>So me uppajji no mucci,</i></a><br>
<a><i>kodho dummedhagocaro.</i></a></p>
<p><a data-ref="sc9, ms22J_1969, msdiv57"><i>Yenābhibhūto kusalaṃ jahāti,</i></a><br>
<a><i>Parakkare vipulañcāpi atthaṃ;</i></a><br>
<a><i>Sa bhīmaseno balavā pamaddī,</i></a><br>
<a><i>Kodho mahārāja na me amuccatha.</i></a></p>
<p><a data-var="matthamānasmiṃ → manthamānasmiṃ (pts-vp-pli1); maddamānasmiṃ (mr)" data-ref="sc10, ms22J_1970, msdiv58"><i>Kaṭṭhasmiṃ matthamānasmiṃ,</i></a><br>
<a><i>Pāvako nāma jāyati;</i></a><br>
<a><i>Tameva kaṭṭhaṃ ḍahati,</i></a><br>
<a><i>Yasmā so jāyate gini.</i></a></p>
<p><a data-ref="sc11, ms22J_1971, msdiv59"><i>Evaṃ mandassa posassa,</i></a><br>
<a><i>bālassa avijānato;</i></a><br>
<a data-var="Sārambhā → sārabbhā (mr)"><i>Sārambhā jāyate kodho,</i></a><br>
<a><i>sopi teneva ḍayhati.</i></a></p>
<p><a data-ref="sc12, ms22J_1972, msdiv60"><i>Aggīva tiṇakaṭṭhasmiṃ,</i></a><br>
<a><i>kodho yassa pavaḍḍhati;</i></a><br>
<a><i>Nihīyati tassa yaso,</i></a><br>
<a><i>kāḷapakkheva candimā.</i></a></p>
<p><a data-var="Anedho → anindho (bj, mr); anindo (sya1ed, sya2ed)" data-ref="sc13, ms22J_1973, msdiv61"><i>Anedho dhūmaketūva,</i></a><br>
<a><i>kodho yassūpasammati;</i></a><br>
<a><i>Āpūrati tassa yaso,</i></a><br>
<a><i>sukkapakkheva candimā”ti.</i></a></p>
</blockquote>
<p class="endsutta"><a data-var="Cūḷabodhijātakaṃ → cullabodhijātakaṃ (bj, sya1ed, sya2ed, pts-vp-pli1)" data-ref="sc14, ms22J_1974"><i>Cūḷabodhijātakaṃ pañcamaṃ.</i></a></p>
</article>
</section>
</div>
</body>
</html>
