<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja453">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>15. Mahāmaṅgalajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.75, ms22J_2077, msdiv155"><i>“Kiṃsu naro jappamadhiccakāle,</i></a><br>
<a><i>Kaṃ vā vijjaṃ katamaṃ vā sutānaṃ;</i></a><br>
<a data-var="asmiñca → asmiṃva (pts-vp-pli1)"><i>So macco asmiñca paramhi loke,</i></a><br>
<a><i>Kathaṃ karo sotthānena gutto”.</i></a></p>
<p><a data-ref="sc2, ms22J_2078, msdiv156"><i>“Yassa devā pitaro ca sabbe,</i></a><br>
<a data-var="Sarīsapā → siriṃsapā (bj, sya1ed, sya2ed, pts-vp-pli1)"><i>Sarīsapā sabbabhūtāni cāpi;</i></a><br>
<a><i>Mettāya niccaṃ apacitāni honti,</i></a><br>
<a><i>Bhūtesu ve sotthānaṃ tadāhu”.</i></a></p>
<p><a data-ref="sc3, ms22J_2079, msdiv157"><i>“Yo sabbalokassa nivātavutti,</i></a><br>
<a><i>Itthīpumānaṃ sahadārakānaṃ;</i></a><br>
<a><i>Khantā duruttānamappaṭikūlavādī,</i></a><br>
<a><i>Adhivāsanaṃ sotthānaṃ tadāhu.</i></a></p>
<p><a data-var="sahāyamitte → sahāyamatte (bj, pts-vp-pli1)" data-ref="sc4, ms22J_2080, msdiv158"><i>Yo nāvajānāti sahāyamitte,</i></a><br>
<a><i>Sippena kulyāhi dhanena jaccā;</i></a><br>
<a data-var="matīmā → mutīmā (bj, pts-vp-pli1)"><i>Rucipañño atthakāle matīmā,</i></a><br>
<a><i>Sahāyesu ve sotthānaṃ tadāhu.</i></a></p>
<p><a data-ref="sc5, ms22J_2081, msdiv159"><i>Mittāni ve yassa bhavanti santo,</i></a><br>
<a><i>Saṃvissatthā avisaṃvādakassa;</i></a><br>
<a><i>Na mittadubbhī saṃvibhāgī dhanena,</i></a><br>
<a><i>Mittesu ve sotthānaṃ tadāhu.</i></a></p>
<p><a data-ref="sc6, ms22J_2082, msdiv160"><i>Yassa bhariyā tulyavayā samaggā,</i></a><br>
<a data-var="pajātā → sajātā (mr)"><i>Anubbatā dhammakāmā pajātā;</i></a><br>
<a><i>Koliniyā sīlavatī patibbatā,</i></a><br>
<a><i>Dāresu ve sotthānaṃ tadāhu.</i></a></p>
<p><a data-var="bhūtapati → bhūtapatī (bj, sya1ed, sya2ed, pts-vp-pli1)" data-ref="sc7, ms22J_2083, msdiv161"><i>Yassa rājā bhūtapati yasassī,</i></a><br>
<a><i>Jānāti soceyyaṃ parakkamañca;</i></a><br>
<a><i>Advejjhatā suhadayaṃ mamanti,</i></a><br>
<a><i>Rājūsu ve sotthānaṃ tadāhu.</i></a></p>
<p><a data-ref="sc8, ms22J_2084, msdiv162"><i>Annañca pānañca dadāti saddho,</i></a><br>
<a><i>Mālañca gandhañca vilepanañca;</i></a><br>
<a><i>Pasannacitto anumodamāno,</i></a><br>
<a><i>Saggesu ve sotthānaṃ tadāhu.</i></a></p>
<p><a data-ref="sc9, pts-vp-pli4.77, ms22J_2085, msdiv163"><i>Yamariyadhammena punanti vuddhā,</i></a><br>
<a><i>Ārādhitā samacariyāya santo;</i></a><br>
<a><i>Bahussutā isayo sīlavanto,</i></a><br>
<a><i>Arahantamajjhe sotthānaṃ tadāhu.</i></a></p>
<p><a data-ref="sc10, ms22J_2086, msdiv164"><i>Etāni kho sotthānāni loke,</i></a><br>
<a data-var="sukhudrayāni → sukhindriyāni (pts-vp-pli1)"><i>Viññuppasatthāni sukhudrayāni;</i></a><br>
<a><i>Tānīdha sevetha naro sapañño,</i></a><br>
<a><i>Na hi maṅgale kiñcanamatthi saccan”ti.</i></a></p>
</blockquote>
<p class="endsutta"><a data-ref="sc11, ms22J_2087"><i>Mahāmaṅgalajātakaṃ pannarasamaṃ.</i></a></p>
</article>
</section>
</div>
</body>
</html>
