<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja498">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>2. Cittasambhūtajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.394, ms22J_2877, msdiv24"><i>“Sabbaṃ narānaṃ saphalaṃ suciṇṇaṃ,</i></a><br>
<a><i>Na kammunā kiñcana moghamatthi;</i></a><br>
<a><i>Passāmi sambhūtaṃ mahānubhāvaṃ,</i></a><br>
<a><i>Sakammunā puññaphalūpapannaṃ.</i></a></p>
<p><a data-ref="sc2, ms22J_2878, msdiv25"><i>Sabbaṃ narānaṃ saphalaṃ suciṇṇaṃ,</i></a><br>
<a><i>Na kammunā kiñcana moghamatthi;</i></a><br>
<a><i>Kaccinnu cittassapi evamevaṃ,</i></a><br>
<a><i>Iddho mano tassa yathāpi mayhaṃ”.</i></a></p>
<p><a data-ref="sc3, ms22J_2879, msdiv26"><i>“Sabbaṃ narānaṃ saphalaṃ suciṇṇaṃ,</i></a><br>
<a><i>Na kammunā kiñcana moghamatthi;</i></a><br>
<a data-var="Cittampi jānāhi → cittaṃ vijānāhi (bj, pts-vp-pli1)"><i>Cittampi jānāhi tatheva deva,</i></a><br>
<a><i>Iddho mano tassa yathāpi tuyhaṃ”.</i></a></p>
<p><a data-ref="sc4, ms22J_2880, msdiv27"><i>“Bhavaṃ nu citto sutamaññato te,</i></a><br>
<a><i>Udāhu te koci naṃ etadakkhā;</i></a><br>
<a><i>Gāthā sugītā na mamatthi kaṅkhā,</i></a><br>
<a><i>Dadāmi te gāmavaraṃ satañca”.</i></a></p>
<p><a data-ref="sc5, pts-vp-pli4.395, ms22J_2881, msdiv28"><i>“Na cāhaṃ citto sutamaññato me,</i></a><br>
<a><i>Isī ca me etamatthaṃ asaṃsi;</i></a><br>
<a data-var="paṭigāhi → paṭigāyi (sya1ed, sya2ed, mr); paṭigāya (?)"><i>‘Gantvāna rañño paṭigāhi gāthaṃ,</i></a><br>
<a data-var="Api te varaṃ attamano dadeyya → api nu te varaṃ attamano dadeyya (sya1ed, sya2ed); api nu te attamano varaṃ dade (mr)"><i>Api te varaṃ attamano dadeyya’”.</i></a></p>
<p><a data-ref="sc6, ms22J_2882, msdiv29"><i>“Yojentu ve rājarathe,</i></a><br>
<a><i>sukate cittasibbane;</i></a><br>
<a><i>Kacchaṃ nāgānaṃ bandhatha,</i></a><br>
<a><i>gīveyyaṃ paṭimuñcatha.</i></a></p>
<p><a data-var="Āhaññantu → āhaññare (sya1ed, sya2ed); āhaññaruṃ (pts-vp-pli1) | bherimudiṅgasaṅkhe → … saṅkhā (sya1ed, sya2ed)" data-ref="sc7, ms22J_2883, msdiv30"><i>Āhaññantu bherimudiṅgasaṅkhe,</i></a><br>
<a><i>Sīghāni yānāni ca yojayantu;</i></a><br>
<a><i>Ajjevahaṃ assamaṃ taṃ gamissaṃ,</i></a><br>
<a><i>Yattheva dakkhissamisiṃ nisinnaṃ”.</i></a></p>
<p><a data-ref="sc8, ms22J_2884, msdiv31"><i>“Suladdhalābho vata me ahosi,</i></a><br>
<a><i>Gāthā sugītā parisāya majjhe;</i></a><br>
<a><i>Svāhaṃ isiṃ sīlavatūpapannaṃ,</i></a><br>
<a><i>Disvā patīto sumanohamasmi”.</i></a></p>
<p><a data-ref="sc9, pts-vp-pli4.396, ms22J_2885, msdiv32"><i>“Āsanaṃ udakaṃ pajjaṃ,</i></a><br>
<a><i>paṭiggaṇhātu no bhavaṃ;</i></a><br>
<a><i>Agghe bhavantaṃ pucchāma,</i></a><br>
<a><i>agghaṃ kurutu no bhavaṃ”.</i></a></p>
<p><a data-ref="sc10, ms22J_2886, msdiv33"><i>“Rammañca te āvasathaṃ karontu,</i></a><br>
<a><i>Nārīgaṇehi paricārayassu;</i></a><br>
<a><i>Karohi okāsamanuggahāya,</i></a><br>
<a><i>Ubhopimaṃ issariyaṃ karoma”.</i></a></p>
<p><a data-ref="sc11, ms22J_2887, msdiv34"><i>“Disvā phalaṃ duccaritassa rāja,</i></a><br>
<a><i>Atho suciṇṇassa mahāvipākaṃ;</i></a><br>
<a><i>Attānameva paṭisaṃyamissaṃ,</i></a><br>
<a data-var="putta → puttaṃ (bj, pts-vp-pli1)"><i>Na patthaye putta pasuṃ dhanaṃ vā.</i></a></p>
<p><a data-ref="sc12, ms22J_2888, msdiv35"><i>Dasevimā vassadasā,</i></a><br>
<a><i>maccānaṃ idha jīvitaṃ;</i></a><br>
<a><i>Apattaññeva taṃ odhiṃ,</i></a><br>
<a><i>naḷo chinnova sussati.</i></a></p>
<p><a data-ref="sc13, ms22J_2889, msdiv36"><i>Tattha kā nandi kā khiḍḍā,</i></a><br>
<a><i>kā ratī kā dhanesanā;</i></a><br>
<a><i>Kiṃ me puttehi dārehi,</i></a><br>
<a><i>rāja muttosmi bandhanā.</i></a></p>
<p><a data-var="Sohaṃ evaṃ pajānāmi → so ahaṃ suppajānāmi (bj, pts-vp-pli1)" data-ref="sc14, ms22J_2890, msdiv37"><i>Sohaṃ evaṃ pajānāmi,</i></a><br>
<a><i>maccu me nappamajjati;</i></a><br>
<a><i>Antakenādhipannassa,</i></a><br>
<a><i>kā ratī kā dhanesanā.</i></a></p>
<p><a data-ref="sc15, pts-vp-pli4.397, ms22J_2891, msdiv38"><i>Jāti narānaṃ adhamā janinda,</i></a><br>
<a data-var="dvipadākaniṭṭhā → dipadā kaniṭṭhā (bj, pts-vp-pli1); dvipadakaniṭṭhā (sya1ed, sya2ed)"><i>Caṇḍālayoni dvipadākaniṭṭhā;</i></a><br>
<a><i>Sakehi kammehi supāpakehi,</i></a><br>
<a data-var="Caṇḍālagabbhe → caṇḍāligabbhe (sya1ed, sya2ed)"><i>Caṇḍālagabbhe avasimha pubbe.</i></a></p>
<p><a data-ref="sc16, ms22J_2892, msdiv39"><i>Caṇḍālāhumha avantīsu,</i></a><br>
<a><i>migā nerañjaraṃ pati;</i></a><br>
<a data-var="nammadātīre → rammadātīre (sya1ed, sya2ed, mr); ṇammadātīre (pts-vp-pli1)"><i>Ukkusā nammadātīre,</i></a><br>
<a><i>tyajja brāhmaṇakhattiyā.</i></a></p>
<p><a data-ref="sc17, pts-vp-pli4.398, ms22J_2893, msdiv40"><i>Upanīyati jīvitamappamāyu,</i></a><br>
<a><i>Jarūpanītassa na santi tāṇā;</i></a><br>
<a data-var="mameta → mameva (sya1ed, sya2ed, mr)"><i>Karohi pañcāla mameta vākyaṃ,</i></a><br>
<a><i>Mākāsi kammāni dukkhudrayāni.</i></a></p>
<p><a data-ref="sc18, ms22J_2894, msdiv41"><i>Upanīyati jīvitamappamāyu,</i></a><br>
<a><i>Jarūpanītassa na santi tāṇā;</i></a><br>
<a><i>Karohi pañcāla mameta vākyaṃ,</i></a><br>
<a><i>Mākāsi kammāni dukkhapphalāni.</i></a></p>
<p><a data-ref="sc19, ms22J_2895, msdiv42"><i>Upanīyati jīvitamappamāyu,</i></a><br>
<a><i>Jarūpanītassa na santi tāṇā;</i></a><br>
<a><i>Karohi pañcāla mameta vākyaṃ,</i></a><br>
<a><i>Mākāsi kammāni rajassirāni.</i></a></p>
<p><a data-ref="sc20, ms22J_2896, msdiv43"><i>Upanīyati jīvitamappamāyu,</i></a><br>
<a><i>Vaṇṇaṃ jarā hanti narassa jiyyato;</i></a><br>
<a><i>Karohi pañcāla mameta vākyaṃ,</i></a><br>
<a><i>Mākāsi kammaṃ nirayūpapattiyā”.</i></a></p>
<p><a data-ref="sc21, pts-vp-pli4.399, ms22J_2897, msdiv44"><i>“Addhā hi saccaṃ vacanaṃ tavetaṃ,</i></a><br>
<a><i>Yathā isī bhāsasi evametaṃ;</i></a><br>
<a><i>Kāmā ca me santi anapparūpā,</i></a><br>
<a><i>Te duccajā mādisakena bhikkhu.</i></a></p>
<p><a data-ref="sc22, ms22J_2898, msdiv45"><i>Nāgo yathā paṅkamajjhe byasanno,</i></a><br>
<a><i>Passaṃ thalaṃ nābhisambhoti gantuṃ;</i></a><br>
<a data-var="Evampahaṃ → evamahaṃ (sya1ed, sya2ed)"><i>Evampahaṃ kāmapaṅke byasanno,</i></a><br>
<a><i>Na bhikkhuno maggamanubbajāmi.</i></a></p>
<p><a data-ref="sc23, ms22J_2899, msdiv46"><i>Yathāpi mātā ca pitā ca puttaṃ,</i></a><br>
<a><i>Anusāsare kinti sukhī bhaveyya;</i></a><br>
<a><i>Evampi maṃ tvaṃ anusāsa bhante,</i></a><br>
<a data-var="Yathā ciraṃ → yamācaraṃ (bj, pts-vp-pli1, Ma-aka)"><i>Yathā ciraṃ pecca sukhī bhaveyyaṃ”.</i></a></p>
<p><a data-ref="sc24, ms22J_2900, msdiv47"><i>“No ce tuvaṃ ussahase janinda,</i></a><br>
<a><i>Kāme ime mānusake pahātuṃ;</i></a><br>
<a data-var="Dhammiṃ → dhammaṃ (bj, pts-vp-pli1)"><i>Dhammiṃ baliṃ paṭṭhapayassu rāja,</i></a><br>
<a data-var="Adhammakāro tava → adhammakāro ca te (bj, sya1ed, sya2ed, pts-vp-pli1)"><i>Adhammakāro tava māhu raṭṭhe.</i></a></p>
<p><a data-ref="sc25, ms22J_2901, msdiv48"><i>Dūtā vidhāvantu disā catasso,</i></a><br>
<a><i>Nimantakā samaṇabrāhmaṇānaṃ;</i></a><br>
<a><i>Te annapānena upaṭṭhahassu,</i></a><br>
<a><i>Vatthena senāsanapaccayena ca.</i></a></p>
<p><a data-ref="sc26, pts-vp-pli4.400, ms22J_2902, msdiv49"><i>Annena pānena pasannacitto,</i></a><br>
<a><i>Santappaya samaṇabrāhmaṇe ca;</i></a><br>
<a><i>Datvā ca bhutvā ca yathānubhāvaṃ,</i></a><br>
<a data-var="saggamupehi → … mupeti (pts-vp-pli1, mr)"><i>Anindito saggamupehi ṭhānaṃ.</i></a></p>
<p><a data-ref="sc27, ms22J_2903, msdiv50"><i>Sace ca taṃ rāja mado saheyya,</i></a><br>
<a><i>Nārīgaṇehi paricārayantaṃ;</i></a><br>
<a><i>Imameva gāthaṃ manasī karohi,</i></a><br>
<a data-var="Bhāsesi → bhāsehi (sya1ed, sya2ed, pts-vp-pli1, mr)"><i>Bhāsesi cenaṃ parisāya majjhe.</i></a></p>
<p><a data-ref="sc28, ms22J_2904, msdiv51"><i>Abbhokāsasayo jantu,</i></a><br>
<a><i>vajantyā khīrapāyito;</i></a><br>
<a data-var="suvānehi → supānehi (bj, pts-vp-pli1)"><i>Parikiṇṇo suvānehi,</i></a><br>
<a><i>svājja rājāti vuccatī”ti.</i></a></p>
</blockquote>
<p class="endsutta"><a data-ref="sc29, ms22J_2905"><i>Cittasambhūtajātakaṃ dutiyaṃ.</i></a></p>
</article>
</section>
</div>
</body>
</html>
