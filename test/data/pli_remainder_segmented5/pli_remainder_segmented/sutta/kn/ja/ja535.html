<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja535">
<article>
<div class="hgroup">
<p class="division"><a><i>Jātaka</i></a></p>
<p><a><i>Asītinipāta</i></a></p>
<p><a><i>Cūḷahaṃsavagga</i></a></p>
<h1><a><i>3. Sudhābhojanajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.387, ms23J_964, msdiv192"><i>“Neva kiṇāmi napi vikkiṇāmi,</i></a><br>
<a data-var="ca atthi → idhatthi (sya1ed, sya2ed)"><i>Na cāpi me sannicayo ca atthi;</i></a><br>
<a><i>Sukiccharūpaṃ vatidaṃ parittaṃ,</i></a><br>
<a><i>Patthodano nālamayaṃ duvinnaṃ”.</i></a></p>
<p><a data-ref="sc2, ms23J_965, msdiv193"><i>“Appamhā appakaṃ dajjā,</i></a><br>
<a><i>anumajjhato majjhakaṃ;</i></a><br>
<a><i>Bahumhā bahukaṃ dajjā,</i></a><br>
<a data-var="nupapajjati → na upapajjati (pts-vp-pli1)"><i>adānaṃ nupapajjati.</i></a></p>
<p><a data-ref="sc3, ms23J_966, msdiv194"><i>Taṃ taṃ vadāmi kosiya,</i></a><br>
<a><i>dehi dānāni bhuñja ca;</i></a><br>
<a data-var="Ariyamaggaṃ samārūha → ariyaṃ maggaṃ samāruha (bj, pts-vp-pli1); ariyamaggaṃ samāruha (sya1ed, sya2ed)"><i>Ariyamaggaṃ samārūha,</i></a><br>
<a><i>nekāsī labhate sukhaṃ”.</i></a></p>
<p><a data-ref="sc4, pts-vp-pli5.388, ms23J_967, msdiv195"><i>“Moghañcassa hutaṃ hoti,</i></a><br>
<a><i>moghañcāpi samīhitaṃ;</i></a><br>
<a><i>Atithismiṃ yo nisinnasmiṃ,</i></a><br>
<a><i>eko bhuñjati bhojanaṃ.</i></a></p>
<p><a data-ref="sc5, ms23J_968, msdiv196"><i>Taṃ taṃ vadāmi kosiya,</i></a><br>
<a><i>dehi dānāni bhuñja ca;</i></a><br>
<a><i>Ariyamaggaṃ samārūha,</i></a><br>
<a><i>nekāsī labhate sukhaṃ”.</i></a></p>
<p><a data-ref="sc6, ms23J_969, msdiv197"><i>“Saccañcassa hutaṃ hoti,</i></a><br>
<a><i>saccañcāpi samīhitaṃ;</i></a><br>
<a><i>Atithismiṃ yo nisinnasmiṃ,</i></a><br>
<a><i>neko bhuñjati bhojanaṃ.</i></a></p>
<p><a data-ref="sc7, ms23J_970, msdiv198"><i>Taṃ taṃ vadāmi kosiya,</i></a><br>
<a><i>dehi dānāni bhuñja ca;</i></a><br>
<a><i>Ariyamaggaṃ samārūha,</i></a><br>
<a><i>nekāsī labhate sukhaṃ”.</i></a></p>
<p><a data-ref="sc8, ms23J_971, msdiv199"><i>“Sarañca juhati poso,</i></a><br>
<a><i>bahukāya gayāya ca;</i></a><br>
<a><i>Doṇe timbarutitthasmiṃ,</i></a><br>
<a><i>sīghasote mahāvahe.</i></a></p>
<p><a data-ref="sc9, ms23J_972, msdiv200"><i>Atra cassa hutaṃ hoti,</i></a><br>
<a><i>atra cassa samīhitaṃ;</i></a><br>
<a><i>Atithismiṃ yo nisinnasmiṃ,</i></a><br>
<a><i>neko bhuñjati bhojanaṃ.</i></a></p>
<p><a data-ref="sc10, ms23J_973, msdiv201"><i>Taṃ taṃ vadāmi kosiya,</i></a><br>
<a><i>dehi dānāni bhuñja ca;</i></a><br>
<a><i>Ariyamaggaṃ samārūha,</i></a><br>
<a><i>nekāsī labhate sukhaṃ”.</i></a></p>
<p><a data-var="nigilati → niggilati (bj, pts-vp-pli1)" data-ref="sc11, pts-vp-pli5.389, ms23J_974, msdiv202"><i>“Baḷisañhi so nigilati,</i></a><br>
<a><i>dīghasuttaṃ sabandhanaṃ;</i></a><br>
<a><i>Atithismiṃ yo nisinnasmiṃ,</i></a><br>
<a><i>eko bhuñjati bhojanaṃ.</i></a></p>
<p><a data-ref="sc12, ms23J_975, msdiv203"><i>Taṃ taṃ vadāmi kosiya,</i></a><br>
<a><i>dehi dānāni bhuñja ca;</i></a><br>
<a><i>Ariyamaggaṃ samārūha,</i></a><br>
<a><i>nekāsī labhate sukhaṃ”.</i></a></p>
<p><a data-ref="sc13, ms23J_976, msdiv204"><i>“Uḷāravaṇṇā vata brāhmaṇā ime,</i></a><br>
<a><i>Ayañca vo sunakho kissa hetu;</i></a><br>
<a><i>Uccāvacaṃ vaṇṇanibhaṃ vikubbati,</i></a><br>
<a><i>Akkhātha no brāhmaṇā ke nu tumhe”.</i></a></p>
<p><a data-var="Cando ca suriyo ca → sūriyo ca (mr)" data-ref="sc14, ms23J_977, msdiv205"><i>“Cando ca suriyo ca ubho idhāgatā,</i></a><br>
<a><i>Ayaṃ pana mātali devasārathi;</i></a><br>
<a><i>Sakkohamasmi tidasānamindo,</i></a><br>
<a><i>Eso ca kho pañcasikhoti vuccati.</i></a></p>
<p><a data-var="Pāṇissarā mudiṅgā ca → mutiṅgā ca (bj, pts-vp-pli1)" data-ref="sc15, ms23J_978, msdiv206"><i>Pāṇissarā mudiṅgā ca,</i></a><br>
<a><i>murajālambarāni ca;</i></a><br>
<a><i>Suttamenaṃ pabodhenti,</i></a><br>
<a><i>paṭibuddho ca nandati.</i></a></p>
<p><a data-ref="sc16, pts-vp-pli5.391, ms23J_979, msdiv207"><i>Ye kecime maccharino kadariyā,</i></a><br>
<a><i>Paribhāsakā samaṇabrāhmaṇānaṃ;</i></a><br>
<a><i>Idheva nikkhippa sarīradehaṃ,</i></a><br>
<a><i>Kāyassa bhedā nirayaṃ vajanti.</i></a></p>
<p><a data-var="suggatimāsamānā → suggatimāsasānā (bj, pts-vp-pli1); sugatimāsasānā (sya1ed, sya2ed); suggatāsisamānā (mr)" data-ref="sc17, ms23J_980, msdiv208"><i>Ye kecime suggatimāsamānā,</i></a><br>
<a><i>Dhamme ṭhitā saṃyame saṃvibhāge;</i></a><br>
<a><i>Idheva nikkhippa sarīradehaṃ,</i></a><br>
<a><i>Kāyassa bhedā sugatiṃ vajanti.</i></a></p>
<p><a data-ref="sc18, ms23J_981, msdiv209"><i>Tvaṃ nosi ñāti purimāsu jātisu,</i></a><br>
<a data-var="rosako → kosiyo (sya1ed, sya2ed, mr)"><i>So maccharī rosako pāpadhammo;</i></a><br>
<a><i>Taveva atthāya idhāgatamhā,</i></a><br>
<a data-var="gamittha → apattha (bj, sya1ed, sya2ed); apatthā'ti āha (pts-vp-pli1)"><i>Mā pāpadhammo nirayaṃ gamittha”.</i></a></p>
<p><a data-var="Addhā → addhā hi (sya1ed, sya2ed, pts-vp-pli1, csp1ed)" data-ref="sc19, ms23J_982, msdiv210"><i>“Addhā maṃ vo hitakāmā,</i></a><br>
<a><i>yaṃ maṃ samanusāsatha;</i></a><br>
<a><i>Sohaṃ tathā karissāmi,</i></a><br>
<a><i>sabbaṃ vuttaṃ hitesibhi.</i></a></p>
<p><a data-ref="sc20, pts-vp-pli5.392, ms23J_983, msdiv211"><i>Esāhamajjeva upāramāmi,</i></a><br>
<a data-var="Na cāpihaṃ → na cāpahaṃ (bj, pts-vp-pli1)"><i>Na cāpihaṃ kiñci kareyya pāpaṃ;</i></a><br>
<a><i>Na cāpi me kiñci adeyyamatthi,</i></a><br>
<a data-var="udakaṃ pivāmi → udakampahaṃ pibe (bj); udakaṃ pahaṃ piye (pts-vp-pli1)"><i>Na cāpidatvā udakaṃ pivāmi.</i></a></p>
<p><a data-var="sabbakālaṃ → sabbakāle (mr)" data-ref="sc21, ms23J_984, msdiv212"><i>Evañca me dadato sabbakālaṃ,</i></a><br>
<a><i>Bhogā ime vāsava khīyissanti;</i></a><br>
<a><i>Tato ahaṃ pabbajissāmi sakka,</i></a><br>
<a><i>Hitvāna kāmāni yathodhikāni”.</i></a></p>
<p><a data-ref="sc22, pts-vp-pli5.393, ms23J_985, msdiv213"><i>Naguttame girivare gandhamādane,</i></a><br>
<a><i>Modanti tā devavarābhipālitā;</i></a><br>
<a><i>Athāgamā isivaro sabbalokagū,</i></a><br>
<a><i>Supupphitaṃ dumavarasākhamādiya.</i></a></p>
<p><a data-ref="sc23, ms23J_986, msdiv214"><i>Suciṃ sugandhaṃ tidasehi sakkataṃ,</i></a><br>
<a><i>Pupphuttamaṃ amaravarehi sevitaṃ;</i></a><br>
<a><i>Aladdha maccehi va dānavehi vā,</i></a><br>
<a data-var="hidaṃ → hitaṃ (sya1ed, sya2ed)"><i>Aññatra devehi tadārahaṃ hidaṃ.</i></a></p>
<p><a data-ref="sc24, ms23J_987, msdiv215"><i>Tato catasso kanakattacūpamā,</i></a><br>
<a><i>Uṭṭhāya nāriyo pamadādhipā muniṃ;</i></a><br>
<a><i>Āsā ca saddhā ca sirī tato hirī,</i></a><br>
<a><i>Iccabravuṃ nāradadeva brāhmaṇaṃ.</i></a></p>
<p><a data-ref="sc25, ms23J_988, msdiv216"><i>“Sace anuddiṭṭhaṃ tayā mahāmuni,</i></a><br>
<a><i>Pupphaṃ imaṃ pārichattassa brahme;</i></a><br>
<a><i>Dadāhi no sabbā gati te ijjhatu,</i></a><br>
<a><i>Tuvampi no hohi yatheva vāsavo”.</i></a></p>
<p><a data-ref="sc26, ms23J_989, msdiv217"><i>Taṃ yācamānābhisamekkha nārado,</i></a><br>
<a><i>Iccabravī saṅkalahaṃ udīrayi;</i></a><br>
<a><i>“Na mayhamatthatthi imehi koci naṃ,</i></a><br>
<a data-var="piḷandhatha → piḷayhatha (bj); pilandhatu (sya1ed, sya2ed); piḷayhathā (pts-vp-pli1)"><i>Yāyeva vo seyyasi sā piḷandhatha”.</i></a></p>
<p><a data-ref="sc27, pts-vp-pli5.394, ms23J_990, msdiv218"><i>“Tvaṃ nottamevābhisamekkha nārada,</i></a><br>
<a><i>Yassicchasi tassā anuppavecchasu;</i></a><br>
<a><i>Yassā hi no nārada tvaṃ padassasi,</i></a><br>
<a><i>Sāyeva no hehiti seṭṭhasammatā”.</i></a></p>
<p><a data-ref="sc28, ms23J_991, msdiv219"><i>“Akallametaṃ vacanaṃ sugatte,</i></a><br>
<a><i>Ko brāhmaṇo saṅkalahaṃ udīraye;</i></a><br>
<a><i>Gantvāna bhūtādhipameva pucchatha,</i></a><br>
<a><i>Sace na jānātha idhuttamādhamaṃ”.</i></a></p>
<p><a data-ref="sc29, ms23J_992, msdiv220"><i>Tā nāradena paramappakopitā,</i></a><br>
<a><i>Udīritā vaṇṇamadena mattā;</i></a><br>
<a data-var="Sakāse → sakāsaṃ (sya1ed, sya2ed, mr)"><i>Sakāse gantvāna sahassacakkhuno,</i></a><br>
<a><i>“Pucchiṃsu bhūtādhipaṃ kā nu seyyasi”.</i></a></p>
<p><a data-ref="sc30, pts-vp-pli5.395, ms23J_993, msdiv221"><i>Tā disvā āyattamanā purindado,</i></a><br>
<a><i>Iccabravī devavaro katañjalī;</i></a><br>
<a><i>“Sabbāva vo hotha sugatte sādisī,</i></a><br>
<a><i>Ko neva bhadde kalahaṃ udīrayi”.</i></a></p>
<p><a data-var="sabbalokaccarito → sabbalokañcarako (bj, sya1ed, sya2ed); sabbalokaṃ carako (pts-vp-pli1)" data-ref="sc31, ms23J_994, msdiv222"><i>“Yo sabbalokaccarito mahāmuni,</i></a><br>
<a><i>Dhamme ṭhito nārado saccanikkamo;</i></a><br>
<a data-var="nobravi → no bravī (bj, sya1ed, sya2ed, pts-vp-pli1)"><i>So nobravi girivare gandhamādane,</i></a><br>
<a><i>Gantvāna bhūtādhipameva pucchatha;</i></a><br>
<a><i>Sace na jānātha idhuttamādhamaṃ”.</i></a></p>
<p><a data-var="Asu → asū (sya1ed, sya2ed)" data-ref="sc32, ms23J_995, msdiv223"><i>“Asu brahāraññacaro mahāmuni,</i></a><br>
<a><i>Nādatvā bhattaṃ varagatte bhuñjati;</i></a><br>
<a><i>Viceyya dānāni dadāti kosiyo,</i></a><br>
<a><i>Yassā hi so dassati sāva seyyasi”.</i></a></p>
<p><a data-ref="sc33, pts-vp-pli5.396, ms23J_996, msdiv224"><i>“Asū hi yo sammati dakkhiṇaṃ disaṃ,</i></a><br>
<a data-var="himavantapassani → himavantapasmani (bj, pts-vp-pli1, mr); himavantapassini (sya1ed, sya2ed)"><i>Gaṅgāya tīre himavantapassani;</i></a><br>
<a><i>Sa kosiyo dullabhapānabhojano,</i></a><br>
<a><i>Tassa sudhaṃ pāpaya devasārathi”.</i></a></p>
<p><a data-var="Sa → so (sya1ed, sya2ed)" data-ref="sc34, ms23J_997, msdiv225"><i>Sa mātalī devavarena pesito,</i></a><br>
<a><i>Sahassayuttaṃ abhiruyha sandanaṃ;</i></a><br>
<a data-var="Sukhippameva → sa khippameva (bj, pts-vp-pli1)"><i>Sukhippameva upagamma assamaṃ,</i></a><br>
<a><i>Adissamāno munino sudhaṃ adā.</i></a></p>
<p><a data-ref="sc35, ms23J_998, msdiv226"><i>“Udaggihuttaṃ upatiṭṭhato hi me,</i></a><br>
<a><i>Pabhaṅkaraṃ lokatamonuduttamaṃ;</i></a><br>
<a data-var="adhicca → aticca (bj, pts-vp-pli1)"><i>Sabbāni bhūtāni adhicca vāsavo,</i></a><br>
<a><i>Ko neva me pāṇisu kiṃ sudhodahi.</i></a></p>
<p><a data-ref="sc36, ms23J_999, msdiv227"><i>Saṅkhūpamaṃ setamatulyadassanaṃ,</i></a><br>
<a><i>Suciṃ sugandhaṃ piyarūpamabbhutaṃ;</i></a><br>
<a data-var="mama jātu cakkhubhi → jātacakkhuhi (bj, pts-vp-pli1); jātacakkhubhi (sya1ed, sya2ed)"><i>Adiṭṭhapubbaṃ mama jātu cakkhubhi,</i></a><br>
<a><i>Kā devatā pāṇisu kiṃ sudhodahi”.</i></a></p>
<p><a data-ref="sc37, pts-vp-pli5.397, ms23J_1000, msdiv228"><i>“Ahaṃ mahindena mahesi pesito,</i></a><br>
<a><i>Sudhābhihāsiṃ turito mahāmuni;</i></a><br>
<a><i>Jānāsi maṃ mātali devasārathi,</i></a><br>
<a data-var="mābhivārayi → mā vicārayi (bj, pts-vp-pli1)"><i>Bhuñjassu bhattuttama mābhivārayi.</i></a></p>
<p><a data-ref="sc38, ms23J_1001, msdiv229"><i>Bhuttā ca sā dvādasa hanti pāpake,</i></a><br>
<a data-var="daraklamaṃ → darathaṃ kilaṃ (sya1ed, sya2ed); darathakkhamaṃ (mr)"><i>Khudaṃ pipāsaṃ aratiṃ daraklamaṃ;</i></a><br>
<a><i>Kodhūpanāhañca vivādapesuṇaṃ,</i></a><br>
<a><i>Sītuṇha tandiñca rasuttamaṃ idaṃ”.</i></a></p>
<p><a data-ref="sc39, ms23J_1002, msdiv230"><i>“Na kappatī mātali mayha bhuñjituṃ,</i></a><br>
<a><i>Pubbe adatvā iti me vatuttamaṃ;</i></a><br>
<a data-var="ekāsnamarīyapūjitaṃ → ekāsanamariyapūjitaṃ (bj, pts-vp-pli1); ekāsanamarīyapūjitaṃ (sya1ed, sya2ed)"><i>Na cāpi ekāsnamarīyapūjitaṃ,</i></a><br>
<a><i>Asaṃvibhāgī ca sukhaṃ na vindati”.</i></a></p>
<p><a data-ref="sc40, ms23J_1003, msdiv231"><i>“Thīghātakā ye cime pāradārikā,</i></a><br>
<a><i>Mittadduno ye ca sapanti subbate;</i></a><br>
<a><i>Sabbe ca te maccharipañcamādhamā,</i></a><br>
<a data-var="nāsniye → nāsmiye (bj, sya1ed, sya2ed, pts-vp-pli1)"><i>Tasmā adatvā udakampi nāsniye.</i></a></p>
<p><a data-ref="sc41, pts-vp-pli5.398, ms23J_1004, msdiv232"><i>Sohitthiyā vā purisassa vā pana,</i></a><br>
<a><i>Dassāmi dānaṃ vidusampavaṇṇitaṃ;</i></a><br>
<a><i>Saddhā vadaññū idha vītamaccharā,</i></a><br>
<a data-var="sucisaccasammatā → … sammasammatā (bj)"><i>Bhavanti hete sucisaccasammatā”.</i></a></p>
<p><a data-var="matā → mutā (bj, pts-vp-pli1)" data-ref="sc42, ms23J_1005, msdiv233"><i>Ato matā devavarena pesitā,</i></a><br>
<a><i>Kaññā catasso kanakattacūpamā;</i></a><br>
<a data-var="tato hirī → sirī hirī tato (pts-vp-pli1)"><i>Āsā ca saddhā ca sirī tato hirī,</i></a><br>
<a data-var="āgamu → āgamuṃ (bj, pts-vp-pli1, mr)"><i>Taṃ assamaṃ āgamu yattha kosiyo.</i></a></p>
<p><a data-var="sabbo paramappamodito → sabbā paramappamoditā (sya1ed, sya2ed)" data-ref="sc43, ms23J_1006, msdiv234"><i>Tā disvā sabbo paramappamodito,</i></a><br>
<a><i>Subhena vaṇṇena sikhārivaggino;</i></a><br>
<a><i>Kaññā catasso caturo catuddisā,</i></a><br>
<a><i>Iccabravī mātalino ca sammukhā.</i></a></p>
<p><a data-ref="sc44, ms23J_1007, msdiv235"><i>“Purimaṃ disaṃ kā tvaṃ pabhāsi devate,</i></a><br>
<a><i>Alaṅkatā tāravarāva osadhī;</i></a><br>
<a><i>Pucchāmi taṃ kañcanavelliviggahe,</i></a><br>
<a><i>Ācikkha me tvaṃ katamāsi devatā”.</i></a></p>
<p><a data-var="Sirāha → sirāhaṃ (bj, pts-vp-pli1) | manujebhi → devī manujesu (bj, sya1ed, sya2ed, pts-vp-pli1)" data-ref="sc45, pts-vp-pli5.399, ms23J_1008, msdiv236"><i>“Sirāha devī manujebhi pūjitā,</i></a><br>
<a><i>Apāpasattūpanisevinī sadā;</i></a><br>
<a><i>Sudhāvivādena tavantimāgatā,</i></a><br>
<a><i>Taṃ maṃ sudhāya varapañña bhājaya.</i></a></p>
<p><a data-var="sudhaṃ → sukhaṃ (pts-vp-pli1)" data-ref="sc46, ms23J_1009, msdiv237"><i>Yassāhamicchāmi sudhaṃ mahāmuni,</i></a><br>
<a data-var="So → sa (bj, pts-vp-pli1)"><i>So sabbakāmehi naro pamodati;</i></a><br>
<a><i>Sirīti maṃ jānahi jūhatuttama,</i></a><br>
<a><i>Taṃ maṃ sudhāya varapañña bhājaya”.</i></a></p>
<p><a data-ref="sc47, ms23J_1010, msdiv238"><i>“Sippena vijjācaraṇena buddhiyā,</i></a><br>
<a data-var="sakammunā → sakammanā (pts-vp-pli1)"><i>Narā upetā paguṇā sakammunā;</i></a><br>
<a data-var="kiñcanaṃ → kiñcinaṃ (sya1ed, sya2ed, mr)"><i>Tayā vihīnā na labhanti kiñcanaṃ,</i></a><br>
<a><i>Tayidaṃ na sādhu yadidaṃ tayā kataṃ.</i></a></p>
<p><a data-ref="sc48, ms23J_1011, msdiv239"><i>Passāmi posaṃ alasaṃ mahagghasaṃ,</i></a><br>
<a><i>Sudukkulīnampi arūpimaṃ naraṃ;</i></a><br>
<a data-var="jātimāmapi → jātimaṃ api (bj)"><i>Tayānugutto siri jātimāmapi,</i></a><br>
<a><i>Peseti dāsaṃ viya bhogavā sukhī.</i></a></p>
<p><a data-ref="sc49, ms23J_1012, msdiv240"><i>Taṃ taṃ asaccaṃ avibhajjaseviniṃ,</i></a><br>
<a><i>Jānāmi mūḷhaṃ vidurānupātiniṃ;</i></a><br>
<a><i>Na tādisī arahati āsanūdakaṃ,</i></a><br>
<a><i>Kuto sudhā gaccha na mayha ruccasi”.</i></a></p>
<p><a data-ref="sc50, pts-vp-pli5.400, ms23J_1013, msdiv241"><i>“Kā sukkadāṭhā paṭimukkakuṇḍalā,</i></a><br>
<a><i>Cittaṅgadā kambuvimaṭṭhadhārinī;</i></a><br>
<a><i>Osittavaṇṇaṃ paridayha sobhasi,</i></a><br>
<a><i>Kusaggirattaṃ apiḷayha mañjariṃ.</i></a></p>
<p><a data-ref="sc51, ms23J_1014, msdiv242"><i>Migīva bhantā saracāpadhārinā,</i></a><br>
<a><i>Virādhitā mandamiva udikkhasi;</i></a><br>
<a><i>Ko te dutīyo idha mandalocane,</i></a><br>
<a><i>Na bhāyasi ekikā kānane vane”.</i></a></p>
<p><a data-ref="sc52, ms23J_1015, msdiv243"><i>“Na me dutīyo idha matthi kosiya,</i></a><br>
<a><i>Masakkasārappabhavamhi devatā;</i></a><br>
<a><i>Āsā sudhāsāya tavantimāgatā,</i></a><br>
<a><i>Taṃ maṃ sudhāya varapañña bhājaya”.</i></a></p>
<p><a data-ref="sc53, pts-vp-pli5.401, ms23J_1016, msdiv244"><i>“Āsāya yanti vāṇijā dhanesino,</i></a><br>
<a><i>Nāvaṃ samāruyha parenti aṇṇave;</i></a><br>
<a><i>Te tattha sīdanti athopi ekadā,</i></a><br>
<a><i>Jīnādhanā enti vinaṭṭhapābhatā.</i></a></p>
<p><a data-ref="sc54, ms23J_1017, msdiv245"><i>Āsāya khettāni kasanti kassakā,</i></a><br>
<a><i>Vapanti bījāni karontupāyaso;</i></a><br>
<a data-var="avuṭṭhitāya → avuṭṭhikāya (pts-vp-pli1)"><i>Ītīnipātena avuṭṭhitāya vā,</i></a><br>
<a><i>Na kiñci vindanti tato phalāgamaṃ.</i></a></p>
<p><a data-ref="sc55, ms23J_1018, msdiv246"><i>Athattakārāni karonti bhattusu,</i></a><br>
<a><i>Āsaṃ purakkhatvā narā sukhesino;</i></a><br>
<a><i>Te bhatturatthā atigāḷhitā puna,</i></a><br>
<a><i>Disā panassanti aladdha kiñcanaṃ.</i></a></p>
<p><a data-var="Hitvāna → jahitva (bj, sya1ed, sya2ed, pts-vp-pli1)" data-ref="sc56, ms23J_1019, msdiv247"><i>Hitvāna dhaññañca dhanañca ñātake,</i></a><br>
<a><i>Āsāya saggādhimanā sukhesino;</i></a><br>
<a><i>Tapanti lūkhampi tapaṃ cirantaraṃ,</i></a><br>
<a data-var="Kumaggamāruyha → kummaggamāruyha (bj, sya1ed, sya2ed, pts-vp-pli1)"><i>Kumaggamāruyha parenti duggatiṃ.</i></a></p>
<p><a data-ref="sc57, ms23J_1020, msdiv248"><i>Āsā visaṃvādikasammatā ime,</i></a><br>
<a data-var="sudhāsaṃ → sudhāya (sya1ed, sya2ed, pts-vp-pli1, mr)"><i>Āse sudhāsaṃ vinayassu attani;</i></a><br>
<a><i>Na tādisī arahati āsanūdakaṃ,</i></a><br>
<a><i>Kuto sudhā gaccha na mayha ruccasi”.</i></a></p>
<p><a data-ref="sc58, pts-vp-pli5.402, ms23J_1021, msdiv249"><i>“Daddallamānā yasasā yasassinī,</i></a><br>
<a><i>Jighaññanāmavhayanaṃ disaṃ pati;</i></a><br>
<a><i>Pucchāmi taṃ kañcanavelliviggahe,</i></a><br>
<a><i>Ācikkha me tvaṃ katamāsi devatā”.</i></a></p>
<p><a data-var="manujehi → devī manujesu (bj, sya1ed, sya2ed, pts-vp-pli1)" data-ref="sc59, ms23J_1022, msdiv250"><i>“Saddhāha devī manujehi pūjitā,</i></a><br>
<a><i>Apāpasattūpanisevinī sadā;</i></a><br>
<a><i>Sudhāvivādena tavantimāgatā,</i></a><br>
<a><i>Taṃ maṃ sudhāya varapañña bhājaya”.</i></a></p>
<p><a data-ref="sc60, pts-vp-pli5.403, ms23J_1023, msdiv251"><i>“Dānaṃ damaṃ cāgamathopi saṃyamaṃ,</i></a><br>
<a><i>Ādāya saddhāya karonti hekadā;</i></a><br>
<a><i>Theyyaṃ musā kūṭamathopi pesuṇaṃ,</i></a><br>
<a><i>Karonti heke puna viccutā tayā.</i></a></p>
<p><a data-var="pekkhavā → pekhavā (pts-vp-pli1)" data-ref="sc61, ms23J_1024, msdiv252"><i>Bhariyāsu poso sadisīsu pekkhavā,</i></a><br>
<a><i>Sīlūpapannāsu patibbatāsupi;</i></a><br>
<a data-var="Vinetvāna → vinetvā (bj, sya1ed, sya2ed, pts-vp-pli1) | kulitthiyāsupi → kuladhītiyāsupi (bj, pts-vp-pli1)"><i>Vinetvāna chandaṃ kulitthiyāsupi,</i></a><br>
<a data-var="puna → pana (bj, pts-vp-pli1)"><i>Karoti saddhaṃ puna kumbhadāsiyā.</i></a></p>
<p><a data-ref="sc62, ms23J_1025, msdiv253"><i>Tvameva saddhe paradārasevinī,</i></a><br>
<a><i>Pāpaṃ karosi kusalampi riñcasi;</i></a><br>
<a><i>Na tādisī arahati āsanūdakaṃ,</i></a><br>
<a><i>Kuto sudhā gaccha na mayha ruccasi”.</i></a></p>
<p><a data-ref="sc63, pts-vp-pli5.404, ms23J_1026, msdiv254"><i>“Jighaññarattiṃ aruṇasmimūhate,</i></a><br>
<a><i>Yā dissati uttamarūpavaṇṇinī;</i></a><br>
<a><i>Tathūpamā maṃ paṭibhāsi devate,</i></a><br>
<a><i>Ācikkha me tvaṃ katamāsi accharā.</i></a></p>
<p><a data-var="Kālā → kāḷā (bj, sya1ed, sya2ed) | aggijāriva → aggajātiva (bj); aggijātiva (pts-vp-pli1)" data-ref="sc64, ms23J_1027, msdiv255"><i>Kālā nidāgheriva aggijāriva,</i></a><br>
<a><i>Anileritā lohitapattamālinī;</i></a><br>
<a data-var="mandamigāvalokayaṃ → mandamivāvalokayaṃ (bj, pts-vp-pli1)"><i>Kā tiṭṭhasi mandamigāvalokayaṃ,</i></a><br>
<a><i>Bhāsesamānāva giraṃ na muñcasi”.</i></a></p>
<p><a data-ref="sc65, ms23J_1028, msdiv256"><i>“Hirāha devī manujehi pūjitā,</i></a><br>
<a><i>Apāpasattūpanisevinī sadā;</i></a><br>
<a><i>Sudhāvivādena tavantimāgatā,</i></a><br>
<a><i>Sāhaṃ na sakkomi sudhampi yācituṃ;</i></a><br>
<a><i>Kopīnarūpā viya yācanitthiyā”.</i></a></p>
<p><a data-ref="sc66, ms23J_1029, msdiv257"><i>“Dhammena ñāyena sugatte lacchasi,</i></a><br>
<a><i>Eso hi dhammo na hi yācanā sudhā;</i></a><br>
<a><i>Taṃ taṃ ayācantimahaṃ nimantaye,</i></a><br>
<a><i>Sudhāya yañcicchasi tampi dammi te.</i></a></p>
<p><a data-ref="sc67, pts-vp-pli5.405, ms23J_1030, msdiv258"><i>Sā tvaṃ mayā ajja sakamhi assame,</i></a><br>
<a><i>Nimantitā kañcanavelliviggahe;</i></a><br>
<a><i>Tuvañhi me sabbarasehi pūjiyā,</i></a><br>
<a><i>Taṃ pūjayitvāna sudhampi asniye”.</i></a></p>
<p><a data-ref="sc68, ms23J_1031, msdiv259"><i>Sā kosiyenānumatā jutīmatā,</i></a><br>
<a><i>Addhā hiri rammaṃ pāvisi yassamaṃ;</i></a><br>
<a data-var="Udakavantaṃ → udaññavantaṃ (bj, pts-vp-pli1)"><i>Udakavantaṃ phalamariyapūjitaṃ,</i></a><br>
<a><i>Apāpasattūpanisevitaṃ sadā.</i></a></p>
<p><a data-ref="sc69, ms23J_1032, msdiv260"><i>Rukkhaggahānā bahukettha pupphitā,</i></a><br>
<a><i>Ambā piyālā panasā ca kiṃsukā;</i></a><br>
<a><i>Sobhañjanā loddamathopi padmakā,</i></a><br>
<a><i>Kekā ca bhaṅgā tilakā supupphitā.</i></a></p>
<p><a data-ref="sc70, ms23J_1033, msdiv261"><i>Sālā karerī bahukettha jambuyo,</i></a><br>
<a data-var="Assatthanigrodhamadhukavetasā → … madhukā ca vetasā (bj, pts-vp-pli1); … madhukā ca vedisā (sya1ed, sya2ed); … madhukavedisā (mr)"><i>Assatthanigrodhamadhukavetasā;</i></a><br>
<a data-var="sinduvārakā → sinduvārikā (bj); sinduvāritā (sya1ed, sya2ed, pts-vp-pli1)"><i>Uddālakā pāṭali sinduvārakā,</i></a><br>
<a><i>Manuññagandhā mucalindaketakā.</i></a></p>
<p><a data-var="veḷukā → vephakā (bj); velukā (sya1ed, sya2ed) | keṇu → veṇu (bj, sya1ed, sya2ed, pts-vp-pli1)" data-ref="sc71, ms23J_1034, msdiv262"><i>Hareṇukā veḷukā keṇu tindukā,</i></a><br>
<a><i>Sāmākanīvāramathopi cīnakā;</i></a><br>
<a><i>Mocā kadalī bahukettha sāliyo,</i></a><br>
<a data-var="ābhūjino ca → ābhujino ca (bj, sya1ed, sya2ed); ābhujinopi (pts-vp-pli1)"><i>Pavīhayo ābhūjino ca taṇḍulā.</i></a></p>
<p><a data-var="Tassevuttarapassena → tassa ca uttare passe (bj, pts-vp-pli1); tassa ca uttarapassena (sya1ed, sya2ed)" data-ref="sc72, ms23J_1035, msdiv263"><i>Tassevuttarapassena,</i></a><br>
<a><i>jātā pokkharaṇī sivā;</i></a><br>
<a><i>Akakkasā apabbhārā,</i></a><br>
<a><i>sādhu appaṭigandhikā.</i></a></p>
<p><a data-ref="sc73, ms23J_1036, msdiv264"><i>Tattha macchā sanniratā,</i></a><br>
<a><i>khemino bahubhojanā;</i></a><br>
<a data-var="saṅkulā → sakulā (bj, sya1ed, sya2ed, pts-vp-pli1)"><i>Siṅgū savaṅkā saṅkulā,</i></a><br>
<a><i>satavaṅkā ca rohitā;</i></a><br>
<a><i>Āḷigaggarakākiṇṇā,</i></a><br>
<a><i>pāṭhīnā kākamacchakā.</i></a></p>
<p><a data-ref="sc74, pts-vp-pli5.406, ms23J_1037, msdiv265"><i>Tattha pakkhī sanniratā,</i></a><br>
<a><i>khemino bahubhojanā;</i></a><br>
<a><i>Haṃsā koñcā mayūrā ca,</i></a><br>
<a><i>cakkavākā ca kukkuhā;</i></a><br>
<a><i>Kuṇālakā bahū citrā,</i></a><br>
<a><i>sikhaṇḍī jīvajīvakā.</i></a></p>
<p><a data-ref="sc75, ms23J_1038, msdiv266"><i>Tattha pānāya māyanti,</i></a><br>
<a><i>nānā migagaṇā bahū;</i></a><br>
<a><i>Sīhā byagghā varāhā ca,</i></a><br>
<a><i>acchakokataracchayo.</i></a></p>
<p><a data-ref="sc76, ms23J_1039, msdiv267"><i>Palāsādā gavajā ca,</i></a><br>
<a data-var="mahiṃsā → mahisā (bj, sya1ed, sya2ed, pts-vp-pli1)"><i>mahiṃsā rohitā rurū;</i></a><br>
<a><i>Eṇeyyā ca varāhā ca,</i></a><br>
<a><i>gaṇino nīkasūkarā;</i></a><br>
<a><i>Kadalimigā bahukettha,</i></a><br>
<a data-var="sasakaṇṇikā → sasakaṇṇakā (bj)"><i>biḷārā sasakaṇṇikā.</i></a></p>
<p><a data-ref="sc77, ms23J_1040, msdiv268"><i>Chamāgirī pupphavicitrasanthatā,</i></a><br>
<a><i>Dijābhighuṭṭhā dijasaṅghasevitā.</i></a></p>
<p><a data-ref="sc78, pts-vp-pli5.407, ms23J_1041, msdiv269"><i>Sā suttacā nīladumābhilambitā,</i></a><br>
<a><i>Vijju mahāmegharivānupajjatha;</i></a><br>
<a><i>Tassā susambandhasiraṃ kusāmayaṃ,</i></a><br>
<a><i>Suciṃ sugandhaṃ ajinūpasevitaṃ;</i></a><br>
<a data-var="Atricca → atriccha (bj, sya1ed, sya2ed, pts-vp-pli1)"><i>Atricca kocchaṃ hirimetadabravi,</i></a><br>
<a><i>“Nisīda kalyāṇi sukhayidamāsanaṃ”.</i></a></p>
<p><a data-ref="sc79, ms23J_1042, msdiv270"><i>Tassā tadā kocchagatāya kosiyo,</i></a><br>
<a data-var="jaṭājinandharo → jaṭājutindharo (sya1ed, sya2ed, mr)"><i>Yadicchamānāya jaṭājinandharo;</i></a><br>
<a><i>Navehi pattehi sayaṃ sahūdakaṃ,</i></a><br>
<a><i>Sudhābhihāsī turito mahāmuni.</i></a></p>
<p><a data-ref="sc80, ms23J_1043, msdiv271"><i>Sā taṃ paṭiggayha ubhohi pāṇibhi,</i></a><br>
<a><i>Iccabravi attamanā jaṭādharaṃ;</i></a><br>
<a><i>“Handāhaṃ etarahi pūjitā tayā,</i></a><br>
<a><i>Gaccheyyaṃ brahme tidivaṃ jitāvinī”.</i></a></p>
<p><a data-ref="sc81, ms23J_1044, msdiv272"><i>Sā kosiyenānumatā jutīmatā,</i></a><br>
<a data-var="Udīritā → udirayi (mr)"><i>Udīritā vaṇṇamadena mattā;</i></a><br>
<a><i>Sakāse gantvāna sahassacakkhuno,</i></a><br>
<a><i>“Ayaṃ sudhā vāsava dehi me jayaṃ”.</i></a></p>
<p><a data-var="Tamena → tamenaṃ (sya1ed, sya2ed, mr)" data-ref="sc82, ms23J_1045, msdiv273"><i>Tamena sakkopi tadā apūjayi,</i></a><br>
<a data-var="Sahindadevā → sahindā ca devā (bj, pts-vp-pli1)"><i>Sahindadevā surakaññamuttamaṃ;</i></a><br>
<a><i>Sā pañjalī devamanussapūjitā,</i></a><br>
<a><i>Navamhi kocchamhi yadā upāvisi.</i></a></p>
<p><a data-var="Tameva saṃsī → tameva asaṃsī (sya1ed, sya2ed)" data-ref="sc83, pts-vp-pli5.408, ms23J_1046, msdiv274"><i>Tameva saṃsī punadeva mātaliṃ,</i></a><br>
<a><i>Sahassanetto tidasānamindo;</i></a><br>
<a><i>“Gantvāna vākyaṃ mama brūhi kosiyaṃ,</i></a><br>
<a data-var="saddhā → saddhāya (sya1ed, sya2ed); saddha (pts-vp-pli1)"><i>‘Āsāya saddhā siriyā ca kosiya;</i></a><br>
<a><i>Hirī sudhaṃ kena malattha hetunā’”.</i></a></p>
<p><a data-var="suplavatthaṃ → su vatthaṃ (csp1ed)" data-ref="sc84, ms23J_1047, msdiv275"><i>Taṃ suplavatthaṃ udatārayī rathaṃ,</i></a><br>
<a data-var="upakāriyasādisaṃ → upakiriyasādisaṃ (bj, pts-vp-pli1); upakrīyasādisaṃ (sya1ed, sya2ed)"><i>Daddallamānaṃ upakāriyasādisaṃ;</i></a><br>
<a><i>Jambonadīsaṃ tapaneyyasannibhaṃ,</i></a><br>
<a><i>Alaṅkataṃ kañcanacittasannibhaṃ.</i></a></p>
<p><a data-ref="sc85, ms23J_1048, msdiv276"><i>Suvaṇṇacandettha bahū nipātitā,</i></a><br>
<a data-var="gavāssā → gavassā (sya1ed, sya2ed, pts-vp-pli1, csp1ed) | kikibyagghadīpiyo → kimpurisabyagghadīpiyo (sya1ed, mr)"><i>Hatthī gavāssā kikibyagghadīpiyo;</i></a><br>
<a data-var="pakkhino → pakkhiyo (bj, pts-vp-pli1)"><i>Eṇeyyakā laṅghamayettha pakkhino,</i></a><br>
<a><i>Migettha veḷuriyamayā yudhā yutā.</i></a></p>
<p><a data-ref="sc86, pts-vp-pli5.409, ms23J_1049, msdiv277"><i>Tatthassarājaharayo ayojayuṃ,</i></a><br>
<a><i>Dasasatāni susunāgasādise;</i></a><br>
<a><i>Alaṅkate kañcanajāluracchade,</i></a><br>
<a><i>Āveḷine saddagame asaṅgite.</i></a></p>
<p><a data-ref="sc87, ms23J_1050, msdiv278"><i>Taṃ yānaseṭṭhaṃ abhiruyha mātali,</i></a><br>
<a data-var="imāyo → dasa disā imā (bj, sya1ed, sya2ed, pts-vp-pli1)"><i>Disā imāyo abhinādayittha;</i></a><br>
<a data-var="vanappatiniñca → vanaspatīni ca (bj, pts-vp-pli1); vanappatiñca (sya1ed, sya2ed, mr)"><i>Nabhañca selañca vanappatiniñca,</i></a><br>
<a data-var="pabyathayittha → pabyatayittha (sya1ed, sya2ed); pabyadhayittha (csp1ed)"><i>Sasāgaraṃ pabyathayittha mediniṃ.</i></a></p>
<p><a data-ref="sc88, ms23J_1051, msdiv279"><i>Sa khippameva upagamma assamaṃ,</i></a><br>
<a><i>Pāvāramekaṃsakato katañjalī;</i></a><br>
<a><i>Bahussutaṃ vuddhaṃ vinītavantaṃ,</i></a><br>
<a><i>Iccabravī mātali devabrāhmaṇaṃ.</i></a></p>
<p><a data-ref="sc89, ms23J_1052, msdiv280"><i>“Indassa vākyaṃ nisāmehi kosiya,</i></a><br>
<a><i>Dūto ahaṃ pucchati taṃ purindado;</i></a><br>
<a><i>‘Āsāya saddhā siriyā ca kosiya,</i></a><br>
<a><i>Hirī sudhaṃ kena malattha hetunā’”.</i></a></p>
<p><a data-ref="sc90, pts-vp-pli5.410, ms23J_1053, msdiv281"><i>“Andhā sirī maṃ paṭibhāti mātali,</i></a><br>
<a><i>Saddhā aniccā pana devasārathi;</i></a><br>
<a><i>Āsā visaṃvādikasammatā hi me,</i></a><br>
<a><i>Hirī ca ariyamhi guṇe patiṭṭhitā”.</i></a></p>
<p><a data-ref="sc91, ms23J_1054, msdiv282"><i>“Kumāriyo yācimā gottarakkhitā,</i></a><br>
<a><i>Jiṇṇā ca yā yā ca sabhattuitthiyo;</i></a><br>
<a><i>Tā chandarāgaṃ purisesu uggataṃ,</i></a><br>
<a><i>Hiriyā nivārenti sacittamattano.</i></a></p>
<p><a data-ref="sc92, ms23J_1055, msdiv283"><i>Saṅgāmasīse sarasattisaṃyute,</i></a><br>
<a><i>Parājitānaṃ patataṃ palāyinaṃ;</i></a><br>
<a data-var="jahitva → jahitvāna (sya1ed, sya2ed, mr)"><i>Hiriyā nivattanti jahitva jīvitaṃ,</i></a><br>
<a><i>Te sampaṭicchanti punā hirīmanā.</i></a></p>
<p><a data-ref="sc93, ms23J_1056, msdiv284"><i>Velā yathā sāgaravegavārinī,</i></a><br>
<a><i>Hirāya hi pāpajanaṃ nivārinī;</i></a><br>
<a><i>Taṃ sabbaloke hirimariyapūjitaṃ,</i></a><br>
<a><i>Indassa taṃ vedaya devasārathi”.</i></a></p>
<p><a data-ref="sc94, pts-vp-pli5.411, ms23J_1057, msdiv285"><i>“Ko te imaṃ kosiya diṭṭhimodahi,</i></a><br>
<a><i>Brahmā mahindo atha vā pajāpati;</i></a><br>
<a><i>Hirāya devesu hi seṭṭhasammatā,</i></a><br>
<a><i>Dhītā mahindassa mahesi jāyatha”.</i></a></p>
<p><a data-var="apakkama → samakkama (bj, pts-vp-pli1)" data-ref="sc95, ms23J_1058, msdiv286"><i>“Handehi dāni tidivaṃ apakkama,</i></a><br>
<a data-var="imaṃ → idaṃ (sya1ed, sya2ed, mr)"><i>Rathaṃ samāruyha mamāyitaṃ imaṃ;</i></a><br>
<a><i>Indo ca taṃ indasagotta kaṅkhati,</i></a><br>
<a><i>Ajjeva tvaṃ indasahabyataṃ vaja”.</i></a></p>
<p><a data-var="visujjhanti → samijjhanti (bj, pts-vp-pli1)" data-ref="sc96, ms23J_1059, msdiv287"><i>“Evaṃ visujjhanti apāpakammino,</i></a><br>
<a><i>Atho suciṇṇassa phalaṃ na nassati;</i></a><br>
<a><i>Ye keci maddakkhu sudhāya bhojanaṃ,</i></a><br>
<a><i>Sabbeva te indasahabyataṃ gatā.</i></a></p>
<p><a data-ref="sc97, ms23J_1060, msdiv288"><i>Hirī uppalavaṇṇāsi,</i></a><br>
<a><i>kosiyo dānapati bhikkhu;</i></a><br>
<a><i>Anuruddho pañcasikho,</i></a><br>
<a><i>ānando āsi mātali.</i></a></p>
<p><a data-ref="sc98, ms23J_1061, msdiv289"><i>Sūriyo kassapo bhikkhu,</i></a><br>
<a><i>moggallānosi candimā;</i></a><br>
<a><i>Nārado sāriputtosi,</i></a><br>
<a><i>sambuddho āsi vāsavo”ti.</i></a></p>
</blockquote>
<p class="endsutta"><a data-ref="sc99, ms23J_1062"><i>Sudhābhojanajātakaṃ tatiyaṃ.</i></a></p>
</article>
</section>
</div>
</body>
</html>
