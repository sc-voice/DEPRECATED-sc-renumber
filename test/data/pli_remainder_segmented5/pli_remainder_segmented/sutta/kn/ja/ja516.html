<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja516">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>6. Mahākapijātaka</i></a></h1>
</div>
<blockquote class="gatha">
<p><a data-var="Bārāṇasyaṃ → bārāṇassaṃ (bj, pts-vp-pli1)" data-ref="sc1, pts-vp-pli5.68, ms22J_3438, msdiv178"><i>Bārāṇasyaṃ ahū rājā,</i></a><br>
<a><i>kāsīnaṃ raṭṭhavaḍḍhano;</i></a><br>
<a><i>Mittāmaccaparibyūḷho,</i></a><br>
<a data-var="migājinaṃ → migājiraṃ (bj); migāciraṃ (pts-vp-pli1)"><i>agamāsi migājinaṃ.</i></a></p>
<p><a data-ref="sc2, pts-vp-pli5.69, ms22J_3439, msdiv179"><i>Tattha brāhmaṇamaddakkhi,</i></a><br>
<a><i>setaṃ citraṃ kilāsinaṃ;</i></a><br>
<a><i>Viddhastaṃ koviḷāraṃva,</i></a><br>
<a><i>kisaṃ dhamanisanthataṃ.</i></a></p>
<p><a data-ref="sc3, ms22J_3440, msdiv180"><i>Paramakāruññataṃ pattaṃ,</i></a><br>
<a><i>disvā kicchagataṃ naraṃ;</i></a><br>
<a><i>Avaca byamhito rājā,</i></a><br>
<a><i>“yakkhānaṃ katamo nusi.</i></a></p>
<p><a data-ref="sc4, ms22J_3441, msdiv181"><i>Hatthapādā ca te setā,</i></a><br>
<a data-var="setataraṃ → setataro (pts-vp-pli1)"><i>tato setataraṃ siro;</i></a><br>
<a><i>Gattaṃ kammāsavaṇṇaṃ te,</i></a><br>
<a><i>kilāsabahulo casi.</i></a></p>
<p><a data-var="Vaṭṭanāvaḷi → vaṭṭanāvali (sya1ed, sya2ed); vaṭṭhanāvali (pts-vp-pli1)" data-ref="sc5, ms22J_3442, msdiv182"><i>Vaṭṭanāvaḷi saṅkāsā,</i></a><br>
<a><i>piṭṭhi te ninnatunnatā;</i></a><br>
<a data-var="Kāḷapabbāva → kāḷapabbā ca (sya1ed, sya2ed); kāḷā pabbā ca (pts-vp-pli1)"><i>Kāḷapabbāva te aṅgā,</i></a><br>
<a><i>nāññaṃ passāmi edisaṃ.</i></a></p>
<p><a data-ref="sc6, ms22J_3443, msdiv183"><i>Ugghaṭṭapādo tasito,</i></a><br>
<a><i>kiso dhamanisanthato;</i></a><br>
<a data-var="ātattarūposi → atittarūposi (sya1ed, sya2ed, Ma-aka); ādittarūposi (mr)"><i>Chāto ātattarūposi,</i></a><br>
<a><i>kutosi kattha gacchasi.</i></a></p>
<p><a data-ref="sc7, ms22J_3444, msdiv184"><i>Duddasī appakārosi,</i></a><br>
<a><i>dubbaṇṇo bhīmadassano;</i></a><br>
<a><i>Janetti yāpi te mātā,</i></a><br>
<a><i>na taṃ iccheyya passituṃ.</i></a></p>
<p><a data-var="kammamakaraṃ → kammamakarā (bj, sya1ed, sya2ed, pts-vp-pli1)" data-ref="sc8, ms22J_3445, msdiv185"><i>Kiṃ kammamakaraṃ pubbe,</i></a><br>
<a><i>Kaṃ avajjhaṃ aghātayi;</i></a><br>
<a><i>Kibbisaṃ yaṃ karitvāna,</i></a><br>
<a><i>Idaṃ dukkhaṃ upāgami”.</i></a></p>
<p><a data-ref="sc9, ms22J_3446, msdiv186"><i>“Taggha te ahamakkhissaṃ,</i></a><br>
<a><i>yathāpi kusalo tathā;</i></a><br>
<a><i>Saccavādiñhi lokasmiṃ,</i></a><br>
<a><i>pasaṃsantīdha paṇḍitā.</i></a></p>
<p><a data-ref="sc10, pts-vp-pli5.70, ms22J_3447, msdiv187"><i>Eko caraṃ gogaveso,</i></a><br>
<a><i>mūḷho accasariṃ vane;</i></a><br>
<a data-var="irīṇe → īriṇe (bj, sya1ed, sya2ed, pts-vp-pli1)"><i>Araññe irīṇe vivane,</i></a><br>
<a><i>nānākuñjarasevite.</i></a></p>
<p><a data-ref="sc11, ms22J_3448, msdiv188"><i>Vāḷamigānucarite,</i></a><br>
<a><i>vippanaṭṭhosmi kānane;</i></a><br>
<a><i>Acariṃ tattha sattāhaṃ,</i></a><br>
<a data-var="khuppipāsasamappito → khuppipāsā samappito (bj, pts-vp-pli1)"><i>khuppipāsasamappito.</i></a></p>
<p><a data-ref="sc12, ms22J_3449, msdiv189"><i>Tattha tindukamaddakkhiṃ,</i></a><br>
<a><i>visamaṭṭhaṃ bubhukkhito;</i></a><br>
<a><i>Papātamabhilambantaṃ,</i></a><br>
<a><i>sampannaphaladhārinaṃ.</i></a></p>
<p><a data-ref="sc13, ms22J_3450, msdiv190"><i>Vātassitāni bhakkhesiṃ,</i></a><br>
<a><i>tāni rucciṃsu me bhusaṃ;</i></a><br>
<a data-var="rukkhamārūhiṃ → … māruyha (bj, sya1ed, sya2ed)"><i>Atitto rukkhamārūhiṃ,</i></a><br>
<a><i>tattha hessāmi āsito.</i></a></p>
<p><a data-ref="sc14, ms22J_3451, msdiv191"><i>Ekaṃ me bhakkhitaṃ āsi,</i></a><br>
<a><i>dutiyaṃ abhipatthitaṃ;</i></a><br>
<a><i>Tato sā bhañjatha sākhā,</i></a><br>
<a><i>chinnā pharasunā viya.</i></a></p>
<p><a data-ref="sc15, ms22J_3452, msdiv192"><i>Sohaṃ sahāva sākhāhi,</i></a><br>
<a><i>uddhampādo avaṃsiro;</i></a><br>
<a><i>Appatiṭṭhe anālambe,</i></a><br>
<a><i>giriduggasmi pāpataṃ.</i></a></p>
<p><a data-ref="sc16, ms22J_3453, msdiv193"><i>Yasmā ca vāri gambhīraṃ,</i></a><br>
<a data-var="samapajjisaṃ → samapajjasiṃ (bj); samabhajjisaṃ (pts-vp-pli1)"><i>tasmā na samapajjisaṃ;</i></a><br>
<a><i>Tattha sesiṃ nirānando,</i></a><br>
<a data-var="anūnā → anātho (bj)"><i>anūnā dasa rattiyo.</i></a></p>
<p><a data-var="māgañchi → māgacchi (sya1ed, sya2ed, mr)" data-ref="sc17, ms22J_3454, msdiv194"><i>Athettha kapi māgañchi,</i></a><br>
<a><i>gonaṅgulo darīcaro;</i></a><br>
<a><i>Sākhāhi sākhaṃ vicaranto,</i></a><br>
<a><i>khādamāno dumapphalaṃ.</i></a></p>
<p><a data-ref="sc18, ms22J_3455, msdiv195"><i>So maṃ disvā kisaṃ paṇḍuṃ,</i></a><br>
<a><i>kāruññamakaraṃ mayi;</i></a><br>
<a><i>Ambho ko nāma so ettha,</i></a><br>
<a><i>evaṃ dukkhena aṭṭito.</i></a></p>
<p><a data-ref="sc19, ms22J_3456, msdiv196"><i>Manusso amanusso vā,</i></a><br>
<a><i>attānaṃ me pavedaya;</i></a><br>
<a><i>Tassañjaliṃ paṇāmetvā,</i></a><br>
<a><i>idaṃ vacanamabraviṃ.</i></a></p>
<p><a data-var="byasampatto → vasampatto (sya1ed, mr); vasaṃ patto (pts-vp-pli1)" data-ref="sc20, ms22J_3457, msdiv197"><i>Manussohaṃ byasampatto,</i></a><br>
<a><i>sā me natthi ito gati;</i></a><br>
<a><i>Taṃ vo vadāmi bhaddaṃ vo,</i></a><br>
<a><i>tvañca me saraṇaṃ bhava.</i></a></p>
<p><a data-var="Garuṃ → garu (bj, pts-vp-pli1)" data-ref="sc21, ms22J_3458, msdiv198"><i>Garuṃ silaṃ gahetvāna,</i></a><br>
<a data-var="vicarī → vicaraṃ (bj); vicari (pts-vp-pli1)"><i>vicarī pabbate kapi;</i></a><br>
<a><i>Silāya yoggaṃ katvāna,</i></a><br>
<a><i>nisabho etadabravi.</i></a></p>
<p><a data-ref="sc22, ms22J_3459, msdiv199"><i>Ehi me piṭṭhimāruyha,</i></a><br>
<a><i>gīvaṃ gaṇhāhi bāhubhi;</i></a><br>
<a><i>Ahaṃ taṃ uddharissāmi,</i></a><br>
<a><i>giriduggata vegasā.</i></a></p>
<p><a data-ref="sc23, ms22J_3460, msdiv200"><i>Tassa taṃ vacanaṃ sutvā,</i></a><br>
<a><i>vānarindassa sirīmato;</i></a><br>
<a><i>Piṭṭhimāruyha dhīrassa,</i></a><br>
<a><i>gīvaṃ bāhāhi aggahiṃ.</i></a></p>
<p><a data-ref="sc24, ms22J_3461, msdiv201"><i>So maṃ tato samuṭṭhāsi,</i></a><br>
<a data-var="tejassī → tejasī (sya1ed, sya2ed, pts-vp-pli1, mr)"><i>tejassī balavā kapi;</i></a><br>
<a><i>Vihaññamāno kicchena,</i></a><br>
<a><i>giriduggata vegasā.</i></a></p>
<p><a data-ref="sc25, ms22J_3462, msdiv202"><i>Uddharitvāna maṃ santo,</i></a><br>
<a><i>nisabho etadabravi;</i></a><br>
<a><i>Iṅgha maṃ samma rakkhassu,</i></a><br>
<a><i>pasupissaṃ muhuttakaṃ.</i></a></p>
<p><a data-ref="sc26, pts-vp-pli5.71, ms22J_3463, msdiv203"><i>Sīhā byagghā ca dīpī ca,</i></a><br>
<a><i>acchakokataracchayo;</i></a><br>
<a><i>Te maṃ pamattaṃ hiṃseyyuṃ,</i></a><br>
<a data-var="tvaṃ disvā nivāraya → disvāna vāraya (pts-vp-pli1)"><i>te tvaṃ disvā nivāraya.</i></a></p>
<p><a data-var="parittātūna → paritātūna (pts-vp-pli1); parittātuna (mr)" data-ref="sc27, ms22J_3464, msdiv204"><i>Evaṃ me parittātūna,</i></a><br>
<a><i>pasupī so muhuttakaṃ;</i></a><br>
<a><i>Tadāhaṃ pāpikaṃ diṭṭhiṃ,</i></a><br>
<a><i>paṭilacchiṃ ayoniso.</i></a></p>
<p><a data-ref="sc28, ms22J_3465, msdiv205"><i>Bhakkho ayaṃ manussānaṃ,</i></a><br>
<a><i>yathā caññe vane migā;</i></a><br>
<a><i>Yaṃ nūnimaṃ vadhitvāna,</i></a><br>
<a><i>chāto khādeyya vānaraṃ.</i></a></p>
<p><a data-var="Asito → āsito (pts-vp-pli1)" data-ref="sc29, ms22J_3466, msdiv206"><i>Asito ca gamissāmi,</i></a><br>
<a><i>maṃsamādāya sambalaṃ;</i></a><br>
<a><i>Kantāraṃ nittharissāmi,</i></a><br>
<a><i>pātheyyaṃ me bhavissati.</i></a></p>
<p><a data-ref="sc30, ms22J_3467, msdiv207"><i>Tato silaṃ gahetvāna,</i></a><br>
<a><i>matthakaṃ sannitāḷayiṃ;</i></a><br>
<a data-var="gattakilantassa → bhatta … (bj, sya1ed, sya2ed); hattha … (pts-vp-pli1)"><i>Mama gattakilantassa,</i></a><br>
<a><i>pahāro dubbalo ahu.</i></a></p>
<p><a data-ref="sc31, ms22J_3468, msdiv208"><i>So ca vegenudappatto,</i></a><br>
<a data-var="ruhira → rudhira (bj)"><i>kapi ruhira makkhito;</i></a><br>
<a><i>Assupuṇṇehi nettehi,</i></a><br>
<a><i>rodanto maṃ udikkhati.</i></a></p>
<p><a data-ref="sc32, ms22J_3469, msdiv209"><i>‘Māyyomaṃ kari bhaddante,</i></a><br>
<a><i>tvañca nāmedisaṃ kari;</i></a><br>
<a data-var="dīghāvu → dīghāyu (bj, pts-vp-pli1)"><i>Tvañca kho nāma dīghāvu,</i></a><br>
<a data-var="aññe → aññaṃ (pts-vp-pli1)"><i>aññe vāretumarahasi.</i></a></p>
<p><a data-ref="sc33, ms22J_3470, msdiv210"><i>Aho vata re purisa,</i></a><br>
<a><i>tāvadukkarakāraka;</i></a><br>
<a><i>Edisā visamā duggā,</i></a><br>
<a data-var="uddhato → uddhaṭo (pts-vp-pli1)"><i>papātā uddhato mayā.</i></a></p>
<p><a data-ref="sc34, ms22J_3471, msdiv211"><i>Ānīto paralokāva,</i></a><br>
<a><i>dubbheyyaṃ maṃ amaññatha;</i></a><br>
<a><i>Taṃ tena pāpadhammena,</i></a><br>
<a><i>pāpaṃ pāpena cintitaṃ.</i></a></p>
<p><a data-ref="sc35, ms22J_3472, msdiv212"><i>Mā heva tvaṃ adhammaṭṭha,</i></a><br>
<a><i>vedanaṃ kaṭukaṃ phusi;</i></a><br>
<a><i>Mā heva pāpakammaṃ taṃ,</i></a><br>
<a><i>phalaṃ veḷuṃva taṃ vadhi.</i></a></p>
<p><a data-ref="sc36, ms22J_3473, msdiv213"><i>Tayime natthi vissāso,</i></a><br>
<a data-var="pāpadhamma asaññata → pāpadhammo asaññato (bj); pāpadhammaṃ amaññatha (pts-vp-pli1)"><i>pāpadhamma asaññata;</i></a><br>
<a><i>Ehi me piṭṭhito gaccha,</i></a><br>
<a><i>dissamānova santike.</i></a></p>
<p><a data-ref="sc37, ms22J_3474, msdiv214"><i>Muttosi hatthā vāḷānaṃ,</i></a><br>
<a><i>pattosi mānusiṃ padaṃ;</i></a><br>
<a><i>Esa maggo adhammaṭṭha,</i></a><br>
<a><i>tena gaccha yathāsukhaṃ’.</i></a></p>
<p><a data-ref="sc38, ms22J_3475, msdiv215"><i>Idaṃ vatvā giricaro,</i></a><br>
<a data-var="rahade → ruhiraṃ (sya1ed, sya2ed, mr)"><i>rahade pakkhalya matthakaṃ;</i></a><br>
<a><i>Assūni sampamajjitvā,</i></a><br>
<a><i>tato pabbatamāruhi.</i></a></p>
<p><a data-ref="sc39, ms22J_3476, msdiv216"><i>Sohaṃ tenābhisattosmi,</i></a><br>
<a><i>pariḷāhena aṭṭito;</i></a><br>
<a><i>Ḍayhamānena gattena,</i></a><br>
<a><i>vāriṃ pātuṃ upāgamiṃ.</i></a></p>
<p><a data-ref="sc40, ms22J_3477, msdiv217"><i>Agginā viya santatto,</i></a><br>
<a><i>rahado ruhiramakkhito;</i></a><br>
<a><i>Pubbalohitasaṅkāso,</i></a><br>
<a><i>sabbo me samapajjatha.</i></a></p>
<p><a data-ref="sc41, pts-vp-pli5.72, ms22J_3478, msdiv218"><i>Yāvanto udabindūni,</i></a><br>
<a><i>kāyasmiṃ nipatiṃsu me;</i></a><br>
<a data-var="gaṇḍa → gaṇḍū (bj, pts-vp-pli1); gaṇḍu (sya1ed, sya2ed)"><i>Tāvanto gaṇḍa jāyetha,</i></a><br>
<a><i>addhabeluvasādisā.</i></a></p>
<p><a data-ref="sc42, ms22J_3479, msdiv219"><i>Pabhinnā pagghariṃsu me,</i></a><br>
<a><i>kuṇapā pubbalohitā;</i></a><br>
<a><i>Yena yeneva gacchāmi,</i></a><br>
<a><i>gāmesu nigamesu ca.</i></a></p>
<p><a data-ref="sc43, ms22J_3480, msdiv220"><i>Daṇḍahatthā nivārenti,</i></a><br>
<a><i>itthiyo purisā ca maṃ;</i></a><br>
<a data-var="Okkitā → okiṇṇā (bj)"><i>Okkitā pūtigandhena,</i></a><br>
<a data-var="āgamā → māgamā (pts-vp-pli1)"><i>māssu orena āgamā.</i></a></p>
<p><a data-ref="sc44, ms22J_3481, msdiv221"><i>Etādisaṃ idaṃ dukkhaṃ,</i></a><br>
<a><i>satta vassāni dāni me;</i></a><br>
<a><i>Anubhomi sakaṃ kammaṃ,</i></a><br>
<a><i>pubbe dukkaṭamattano.</i></a></p>
<p><a data-var="bhaddante → bhaddaṃ vo (bj, pts-vp-pli1)" data-ref="sc45, ms22J_3482, msdiv222"><i>Taṃ vo vadāmi bhaddante,</i></a><br>
<a><i>yāvantettha samāgatā;</i></a><br>
<a data-var="mittāna → mittānaṃ (pts-vp-pli1)"><i>Māssu mittāna dubbhittho,</i></a><br>
<a><i>mittadubbho hi pāpako.</i></a></p>
<p><a data-ref="sc46, ms22J_3483, msdiv223"><i>Kuṭṭhī kilāsī bhavati,</i></a><br>
<a data-var="mittānidha dubbhati → yo mittānaṃ idhaddubhi (bj); yo mittānīdha dubbhati (sya1ed, sya2ed); yo mittānaṃ idha dubbhati (pts-vp-pli1)"><i>yo mittānidha dubbhati;</i></a><br>
<a data-var="mittaddu → mittadubbhī (sya1ed, sya2ed, mr)"><i>Kāyassa bhedā mittaddu,</i></a><br>
<a data-var="sopapajjatī”ti → so upapajjatīti (bj, sya1ed, sya2ed, pts-vp-pli1)"><i>nirayaṃ sopapajjatī”ti.</i></a></p>
</blockquote>
<p class="endsutta"><a data-ref="sc47, ms22J_3484"><i>Mahākapijātakaṃ chaṭṭhaṃ.</i></a></p>
</article>
</section>
</div>
</body>
</html>
