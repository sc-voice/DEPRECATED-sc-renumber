<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja541">
<article>
<div class="hgroup">
<p class="division"><a><i>Jātaka</i></a></p>
<p><a><i>Mahānipāta</i></a></p>
<p><a><i>Mūgapakkhavagga</i></a></p>
<h1><a data-var="4 Nimijātaka → nemirājajātakaṃ (sya1ed, sya2ed)"><i>4 Nimijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli6.97, ms23J_1741, msdiv421"><i>Accheraṃ vata lokasmiṃ,</i></a><br>
<a><i>uppajjanti vicakkhaṇā;</i></a><br>
<a><i>Yadā ahu nimirājā,</i></a><br>
<a><i>paṇḍito kusalatthiko.</i></a></p>
<p><a data-ref="sc2, ms23J_1742, msdiv422"><i>Rājā sabbavidehānaṃ,</i></a><br>
<a><i>adā dānaṃ arindamo;</i></a><br>
<a><i>Tassa taṃ dadato dānaṃ,</i></a><br>
<a><i>saṅkappo udapajjatha;</i></a><br>
<a><i>Dānaṃ vā brahmacariyaṃ vā,</i></a><br>
<a><i>katamaṃ su mahapphalaṃ.</i></a></p>
<p><a data-ref="sc3, pts-vp-pli6.98, ms23J_1743, msdiv423"><i>Tassa saṅkappamaññāya,</i></a><br>
<a><i>maghavā devakuñjaro;</i></a><br>
<a><i>Sahassanetto pāturahu,</i></a><br>
<a data-var="vihanaṃ → nihataṃ (bj); nihanaṃ (pts-vp-pli1); vihatan (sya1ed, sya2ed); vihataṃ (mr)"><i>vaṇṇena vihanaṃ tamaṃ.</i></a></p>
<p><a data-ref="sc4, ms23J_1744, msdiv424"><i>Salomahaṭṭho manujindo,</i></a><br>
<a><i>vāsavaṃ avacā nimi;</i></a><br>
<a><i>“Devatā nusi gandhabbo,</i></a><br>
<a><i>adu sakko purindado.</i></a></p>
<p><a data-ref="sc5, ms23J_1745, msdiv425"><i>Na ca me tādiso vaṇṇo,</i></a><br>
<a><i>diṭṭho vā yadi vā suto;</i></a><br>
<a data-var="Ācikkha … mayaṃ: etthantare pāṭho pts-vp-pli1ed potthake"><i>Ācikkha me tvaṃ bhaddante,</i></a><br>
<a><i>kathaṃ jānemu taṃ mayaṃ”.</i></a></p>
<p><a data-ref="sc6, ms23J_1746, msdiv426"><i>Salomahaṭṭhaṃ ñatvāna,</i></a><br>
<a><i>vāsavo avacā nimiṃ;</i></a><br>
<a><i>“Sakkohamasmi devindo,</i></a><br>
<a><i>āgatosmi tavantike;</i></a><br>
<a><i>Alomahaṭṭho manujinda,</i></a><br>
<a><i>puccha pañhaṃ yamicchasi”.</i></a></p>
<p><a data-ref="sc7, ms23J_1747, msdiv427"><i>So ca tena katokāso,</i></a><br>
<a><i>vāsavaṃ avacā nimi;</i></a><br>
<a data-var="mahārāja → mahābāhu (bj, pts-vp-pli1); devarāja (mr)"><i>“Pucchāmi taṃ mahārāja,</i></a><br>
<a><i>sabbabhūtānamissara;</i></a><br>
<a><i>Dānaṃ vā brahmacariyaṃ vā,</i></a><br>
<a><i>katamaṃ su mahapphalaṃ”.</i></a></p>
<p><a data-ref="sc8, ms23J_1748, msdiv428"><i>So puṭṭho naradevena,</i></a><br>
<a><i>vāsavo avacā nimiṃ;</i></a><br>
<a><i>Vipākaṃ brahmacariyassa,</i></a><br>
<a><i>jānaṃ akkhāsijānato.</i></a></p>
<p><a data-ref="sc9, ms23J_1749, msdiv429"><i>“Hīnena brahmacariyena,</i></a><br>
<a><i>khattiye upapajjati;</i></a><br>
<a><i>Majjhimena ca devattaṃ,</i></a><br>
<a><i>uttamena visujjhati.</i></a></p>
<p><a data-ref="sc10, ms23J_1750, msdiv430"><i>Na hete sulabhā kāyā,</i></a><br>
<a><i>yācayogena kenaci;</i></a><br>
<a><i>Ye kāye upapajjanti,</i></a><br>
<a><i>anāgārā tapassino.</i></a></p>
<p><a data-var="Dudīpo → dutipo (mr)" data-ref="sc11, pts-vp-pli6.99, ms23J_1751, msdiv431"><i>Dudīpo sāgaro selo,</i></a><br>
<a data-var="mujakindo → mucalindo (bj, sya1ed, sya2ed, pts-vp-pli1); mujakinto (mr)"><i>mujakindo bhagīraso;</i></a><br>
<a data-var="Usindaro → usīnaro (bj, pts-vp-pli1); usinnaro (sya1ed, sya2ed) | kassapo ca → aṭṭhako ca (bj, pts-vp-pli1); atthako ca (sya1ed, sya2ed)"><i>Usindaro kassapo ca,</i></a><br>
<a><i>asako ca puthujjano.</i></a></p>
<p><a data-ref="sc12, ms23J_1752, msdiv432"><i>Ete caññe ca rājāno,</i></a><br>
<a><i>khattiyā brāhmaṇā bahū;</i></a><br>
<a><i>Puthuyaññaṃ yajitvāna,</i></a><br>
<a data-var="petattaṃ → petaṃ te (bj); petan te (pts-vp-pli1)"><i>petattaṃ nātivattisuṃ.</i></a></p>
<p><a data-var="() → (ye adutiyā na ramanti ekikā (?)" data-ref="sc13, ms23J_1753"><i>()</i></a></p>
<p><a data-var="Atha yīme → addhā ime (bj, pts-vp-pli1); addhāyime (sya1ed, sya2ed)" data-ref="sc14, ms23J_1754, msdiv433"><i>Atha yīme avattiṃsu,</i></a><br>
<a><i>anāgārā tapassino;</i></a><br>
<a><i>Sattisayo yāmahanu,</i></a><br>
<a data-var="somayāmo → somayāgo (bj, sya1ed, sya2ed, pts-vp-pli1)"><i>somayāmo manojavo.</i></a></p>
<p><a data-ref="sc15, ms23J_1755, msdiv434"><i>Samuddo māgho bharato ca,</i></a><br>
<a data-var="kālapurakkhato → kālikarikkhiyo (bj); kālapurakkhito (sya1ed, sya2ed); kālikarakkhiyo (pts-vp-pli1)"><i>isi kālapurakkhato;</i></a><br>
<a><i>Aṅgīraso kassapo ca,</i></a><br>
<a data-var="akatti → akitti (bj, pts-vp-pli1); akanti (sya1ed, sya2ed)"><i>kisavaccho akatti ca.</i></a></p>
<p><a data-ref="sc16, pts-vp-pli6.100, ms23J_1756, msdiv435"><i>Uttarena nadī sīdā,</i></a><br>
<a><i>gambhīrā duratikkamā;</i></a><br>
<a><i>Naḷaggivaṇṇā jotanti,</i></a><br>
<a><i>sadā kañcanapabbatā.</i></a></p>
<p><a data-ref="sc17, ms23J_1757, msdiv436"><i>Parūḷhakacchā tagarā,</i></a><br>
<a><i>rūḷhakacchā vanā nagā;</i></a><br>
<a><i>Tatrāsuṃ dasasahassā,</i></a><br>
<a><i>porāṇā isayo pure.</i></a></p>
<p><a data-ref="sc18, ms23J_1758, msdiv437"><i>Ahaṃ seṭṭhosmi dānena,</i></a><br>
<a><i>saṃyamena damena ca;</i></a><br>
<a><i>Anuttaraṃ vataṃ katvā,</i></a><br>
<a><i>pakiracārī samāhite.</i></a></p>
<p><a data-ref="sc19, ms23J_1759, msdiv438"><i>Jātimantaṃ ajaccañca,</i></a><br>
<a><i>ahaṃ ujugataṃ naraṃ;</i></a><br>
<a><i>Ativelaṃ namassissaṃ,</i></a><br>
<a data-var="māṇavā → mātiyā (bj, pts-vp-pli1)"><i>kammabandhū hi māṇavā.</i></a></p>
<p><a data-ref="sc20, ms23J_1760, msdiv439"><i>Sabbe vaṇṇā adhammaṭṭhā,</i></a><br>
<a><i>patanti nirayaṃ adho;</i></a><br>
<a><i>Sabbe vaṇṇā visujjhanti,</i></a><br>
<a><i>caritvā dhammamuttamaṃ”.</i></a></p>
<p><a data-ref="sc21, pts-vp-pli6.102, ms23J_1761, msdiv440"><i>Idaṃ vatvāna maghavā,</i></a><br>
<a><i>devarājā sujampati;</i></a><br>
<a><i>Vedehamanusāsitvā,</i></a><br>
<a><i>saggakāyaṃ apakkami.</i></a></p>
<p><a data-ref="sc22, ms23J_1762, msdiv441"><i>“Imaṃ bhonto nisāmetha,</i></a><br>
<a><i>yāvantettha samāgatā;</i></a><br>
<a><i>Dhammikānaṃ manussānaṃ,</i></a><br>
<a><i>vaṇṇaṃ uccāvacaṃ bahuṃ.</i></a></p>
<p><a data-ref="sc23, ms23J_1763, msdiv442"><i>Yathā ayaṃ nimirājā,</i></a><br>
<a><i>paṇḍito kusalatthiko;</i></a><br>
<a><i>Rājā sabbavidehānaṃ,</i></a><br>
<a><i>adā dānaṃ arindamo.</i></a></p>
<p><a data-ref="sc24, ms23J_1764, msdiv443"><i>Tassa taṃ dadato dānaṃ,</i></a><br>
<a><i>saṅkappo udapajjatha;</i></a><br>
<a><i>Dānaṃ vā brahmacariyaṃ vā,</i></a><br>
<a><i>katamaṃ su mahapphalaṃ”.</i></a></p>
<p><a data-ref="sc25, pts-vp-pli6.103, ms23J_1765, msdiv444"><i>“Abbhuto vata lokasmiṃ,</i></a><br>
<a><i>uppajji lomahaṃsano;</i></a><br>
<a><i>Dibbo ratho pāturahu,</i></a><br>
<a><i>vedehassa yasassino”.</i></a></p>
<p><a data-ref="sc26, pts-vp-pli6.104, ms23J_1766, msdiv445"><i>Devaputto mahiddhiko,</i></a><br>
<a><i>mātali devasārathi;</i></a><br>
<a><i>Nimantayittha rājānaṃ,</i></a><br>
<a><i>vedehaṃ mithilaggahaṃ.</i></a></p>
<p><a data-ref="sc27, ms23J_1767, msdiv446"><i>“Ehimaṃ rathamāruyha,</i></a><br>
<a><i>rājaseṭṭha disampati;</i></a><br>
<a><i>Devā dassanakāmā te,</i></a><br>
<a><i>tāvatiṃsā saindakā;</i></a><br>
<a><i>Saramānā hi te devā,</i></a><br>
<a><i>sudhammāyaṃ samacchare”.</i></a></p>
<p><a data-ref="sc28, ms23J_1768, msdiv447"><i>Tato rājā taramāno,</i></a><br>
<a><i>vedeho mithilaggaho;</i></a><br>
<a><i>Āsanā vuṭṭhahitvāna,</i></a><br>
<a><i>pamukho rathamāruhi.</i></a></p>
<p><a data-ref="sc29, ms23J_1769, msdiv448"><i>Abhirūḷhaṃ rathaṃ dibbaṃ,</i></a><br>
<a><i>mātali etadabravi;</i></a><br>
<a><i>“Kena taṃ nemi maggena,</i></a><br>
<a><i>rājaseṭṭha disampati;</i></a><br>
<a><i>Yena vā pāpakammantā,</i></a><br>
<a><i>puññakammā ca ye narā”.</i></a></p>
<p><a data-ref="sc30, ms23J_1770, msdiv449"><i>“Ubhayeneva maṃ nehi,</i></a><br>
<a><i>mātali devasārathi;</i></a><br>
<a><i>Yena vā pāpakammantā,</i></a><br>
<a><i>puññakammā ca ye narā”.</i></a></p>
<p><a data-ref="sc31, ms23J_1771, msdiv450"><i>“Kena taṃ paṭhamaṃ nemi,</i></a><br>
<a><i>rājaseṭṭha disampati;</i></a><br>
<a><i>Yena vā pāpakammantā,</i></a><br>
<a><i>puññakammā ca ye narā”.</i></a></p>
<p><a data-var="Niraye → nirayaṃ (sya1ed, sya2ed, mr)" data-ref="sc32, pts-vp-pli6.105, ms23J_1772, msdiv451"><i>“Niraye tāva passāmi,</i></a><br>
<a data-var="āvāse → āvāsaṃ (sya1ed, sya2ed, mr)"><i>āvāse pāpakamminaṃ;</i></a><br>
<a><i>Ṭhānāni luddakammānaṃ,</i></a><br>
<a><i>dussīlānañca yā gati”.</i></a></p>
<p><a data-ref="sc33, ms23J_1773, msdiv452"><i>Dassesi mātali rañño,</i></a><br>
<a><i>duggaṃ vetaraṇiṃ nadiṃ;</i></a><br>
<a><i>Kuthitaṃ khārasaṃyuttaṃ,</i></a><br>
<a data-var="aggisikhūpamaṃ → aggisamodakaṃ (mr)"><i>tattaṃ aggisikhūpamaṃ.</i></a></p>
<p><a data-var="mātalimajjhabhāsatha → mātalimajjhabhāsi (sya1ed, sya2ed)" data-ref="sc34, pts-vp-pli6.106, ms23J_1774, msdiv453"><i>Nimī have mātalimajjhabhāsatha,</i></a><br>
<a><i>Disvā janaṃ patamānaṃ vidugge;</i></a><br>
<a><i>“Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā vetaraṇiṃ patanti”.</i></a></p>
<p><a data-ref="sc35, ms23J_1775, msdiv454"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc36, ms23J_1776, msdiv455"><i>“Ye dubbale balavantā jīvaloke,</i></a><br>
<a><i>Hiṃsanti rosanti supāpadhammā;</i></a><br>
<a><i>Te luddakammā pasavetva pāpaṃ,</i></a><br>
<a><i>Teme janā vetaraṇiṃ patanti”.</i></a></p>
<p><a data-ref="sc37, ms23J_1777, msdiv456"><i>“Sāmā ca soṇā sabalā ca gijjhā,</i></a><br>
<a data-var="adanti → adenti (bj, sya1ed, sya2ed, pts-vp-pli1)"><i>Kākolasaṅghā adanti bheravā;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme jane kākolasaṅghā adanti”.</i></a></p>
<p><a data-ref="sc38, ms23J_1778, msdiv457"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc39, ms23J_1779, msdiv458"><i>“Ye kecime maccharino kadariyā,</i></a><br>
<a><i>Paribhāsakā samaṇabrāhmaṇānaṃ;</i></a><br>
<a><i>Hiṃsanti rosanti supāpadhammā,</i></a><br>
<a><i>Te luddakammā pasavetva pāpaṃ;</i></a><br>
<a><i>Teme jane kākolasaṅghā adanti”.</i></a></p>
<p><a data-ref="sc40, pts-vp-pli6.107, ms23J_1780, msdiv459"><i>“Sajotibhūtā pathaviṃ kamanti,</i></a><br>
<a><i>Tattehi khandhehi ca pothayanti;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā khandhahatā sayanti”.</i></a></p>
<p><a data-ref="sc41, ms23J_1781, msdiv460"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc42, ms23J_1782, msdiv461"><i>“Ye jīvalokasmi supāpadhammino,</i></a><br>
<a><i>Narañca nāriñca apāpadhammaṃ;</i></a><br>
<a data-var="supāpadhammā → supāpadhammino (mr)"><i>Hiṃsanti rosanti supāpadhammā,</i></a><br>
<a><i>Te luddakammā pasavetva pāpaṃ;</i></a><br>
<a><i>Teme janā khandhahatā sayanti”.</i></a></p>
<p><a data-var="phuṇanti → thunanti (bj, sya1ed, sya2ed); phunanti (pts-vp-pli1)" data-ref="sc43, pts-vp-pli6.108, ms23J_1783, msdiv462"><i>“Aṅgārakāsuṃ apare phuṇanti,</i></a><br>
<a><i>Narā rudantā paridaḍḍhagattā;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā aṅgārakāsuṃ phuṇanti”.</i></a></p>
<p><a data-ref="sc44, ms23J_1784, msdiv463"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-var="pūgāya dhanassa → pūgāyatanassa (bj, pts-vp-pli1)" data-ref="sc45, ms23J_1785, msdiv464"><i>“Ye keci pūgāya dhanassa hetu,</i></a><br>
<a><i>Sakkhiṃ karitvā iṇaṃ jāpayanti;</i></a><br>
<a><i>Te jāpayitvā janataṃ janinda,</i></a><br>
<a><i>Te luddakammā pasavetva pāpaṃ;</i></a><br>
<a><i>Teme janā aṅgārakāsuṃ phuṇanti”.</i></a></p>
<p><a data-ref="sc46, ms23J_1786, msdiv465"><i>“Sajotibhūtā jalitā padittā,</i></a><br>
<a><i>Padissati mahatī lohakumbhī;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā avaṃsirā lohakumbhiṃ patanti”.</i></a></p>
<p><a data-ref="sc47, ms23J_1787, msdiv466"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-var="sīlavantaṃ → sīlavaṃ (pts-vp-pli1)" data-ref="sc48, ms23J_1788, msdiv467"><i>“Ye sīlavantaṃ samaṇaṃ brāhmaṇaṃ vā,</i></a><br>
<a><i>Hiṃsanti rosanti supāpadhammā;</i></a><br>
<a><i>Te luddakammā pasavetva pāpaṃ,</i></a><br>
<a><i>Teme janā avaṃsirā lohakumbhiṃ patanti”.</i></a></p>
<p><a data-var="veṭhayitvā → aviveṭhayitvā (mr)" data-ref="sc49, pts-vp-pli6.109, ms23J_1789, msdiv468"><i>“Luñcanti gīvaṃ atha veṭhayitvā,</i></a><br>
<a data-var="pakiledayitvā → pakilodayitvā (sya1ed, sya2ed); pakilotayitvā (csp1ed)"><i>Uṇhodakasmiṃ pakiledayitvā;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā luttasirā sayanti”.</i></a></p>
<p><a data-ref="sc50, ms23J_1790, msdiv469"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc51, ms23J_1791, msdiv470"><i>“Ye jīvalokasmi supāpadhammino,</i></a><br>
<a><i>Pakkhī gahetvāna viheṭhayanti te;</i></a><br>
<a><i>Viheṭhayitvā sakuṇaṃ janinda,</i></a><br>
<a data-var="luddakammā → luddakāmā (csp1ed)"><i>Te luddakammā pasavetva pāpaṃ;</i></a><br>
<a><i>Teme janā luttasirā sayanti”.</i></a></p>
<p><a data-var="anigādhakūlā → anikhātakūlā (bj, sya1ed, sya2ed, pts-vp-pli1)" data-ref="sc52, ms23J_1792, msdiv471"><i>“Pahūtatoyā anigādhakūlā,</i></a><br>
<a><i>Nadī ayaṃ sandati suppatitthā;</i></a><br>
<a><i>Ghammābhitattā manujā pivanti,</i></a><br>
<a data-var="Pītañca → pivatañca (bj, sya1ed, sya2ed, pts-vp-pli1, mr)"><i>Pītañca tesaṃ bhusa hoti pāni.</i></a></p>
<p><a data-ref="sc53, ms23J_1793, msdiv472"><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Pītañca tesaṃ bhusa hoti pāni”.</i></a></p>
<p><a data-ref="sc54, pts-vp-pli6.110, ms23J_1794, msdiv473"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc55, ms23J_1795, msdiv474"><i>“Ye suddhadhaññaṃ palāsena missaṃ,</i></a><br>
<a><i>Asuddhakammā kayino dadanti;</i></a><br>
<a><i>Ghammābhitattāna pipāsitānaṃ,</i></a><br>
<a><i>Pītañca tesaṃ bhusa hoti pāni”.</i></a></p>
<p><a data-ref="sc56, ms23J_1796, msdiv475"><i>“Usūhi sattīhi ca tomarehi,</i></a><br>
<a><i>Dubhayāni passāni tudanti kandataṃ;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā sattihatā sayanti”.</i></a></p>
<p><a data-ref="sc57, ms23J_1797, msdiv476"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc58, ms23J_1798, msdiv477"><i>“Ye jīvalokasmi asādhukammino,</i></a><br>
<a><i>Adinnamādāya karonti jīvikaṃ;</i></a><br>
<a><i>Dhaññaṃ dhanaṃ rajataṃ jātarūpaṃ,</i></a><br>
<a data-var="mahiṃsaṃ → mahīsaṃ (bj, pts-vp-pli1)"><i>Ajeḷakañcāpi pasuṃ mahiṃsaṃ;</i></a><br>
<a><i>Te luddakammā pasavetva pāpaṃ,</i></a><br>
<a><i>Teme janā sattihatā sayanti”.</i></a></p>
<p><a data-ref="sc59, pts-vp-pli6.111, ms23J_1799, msdiv478"><i>“Gīvāya baddhā kissa ime puneke,</i></a><br>
<a data-var="vikantā → vikattā (bj, pts-vp-pli1) | sayanti → puneke (bj, pts-vp-pli1)"><i>Aññe vikantā bilakatā sayanti;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā bilakatā sayanti”.</i></a></p>
<p><a data-ref="sc60, ms23J_1800, msdiv479"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc61, ms23J_1801, msdiv480"><i>“Orabbhikā sūkarikā ca macchikā,</i></a><br>
<a><i>Pasuṃ mahiṃsañca ajeḷakañca;</i></a><br>
<a><i>Hantvāna sūnesu pasārayiṃsu,</i></a><br>
<a><i>Te luddakammā pasavetva pāpaṃ;</i></a><br>
<a><i>Teme janā bilakatā sayanti”.</i></a></p>
<p><a data-ref="sc62, ms23J_1802, msdiv481"><i>“Rahado ayaṃ muttakarīsapūro,</i></a><br>
<a><i>Duggandharūpo asuci pūti vāti;</i></a><br>
<a><i>Khudāparetā manujā adanti,</i></a><br>
<a><i>Bhayañhi maṃ vindati sūta disvā;</i></a><br>
<a><i>Pucchāmi taṃ mātali devasārathi,</i></a><br>
<a><i>Ime nu maccā kimakaṃsu pāpaṃ;</i></a><br>
<a><i>Yeme janā muttakarīsabhakkhā”.</i></a></p>
<p><a data-ref="sc63, ms23J_1803, msdiv482"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc64, pts-vp-pli6.112, ms23J_1804, msdiv483"><i>“Ye kecime kāraṇikā virosakā,</i></a><br>
<a><i>Paresaṃ hiṃsāya sadā niviṭṭhā;</i></a><br>
<a><i>Te luddakammā pasavetva pāpaṃ,</i></a><br>
<a><i>Mittadduno mīḷhamadanti bālā”.</i></a></p>
<p><a data-ref="sc65, ms23J_1805, msdiv484"><i>“Rahado ayaṃ lohitapubbapūro,</i></a><br>
<a><i>Duggandharūpo asuci pūti vāti;</i></a><br>
<a><i>Ghammābhitattā manujā pivanti,</i></a><br>
<a><i>Bhayañhi maṃ vindati sūta disvā;</i></a><br>
<a><i>Pucchāmi taṃ mātali devasārathi,</i></a><br>
<a><i>Ime nu maccā kimakaṃsu pāpaṃ;</i></a><br>
<a><i>Yeme janā lohitapubbabhakkhā”.</i></a></p>
<p><a data-ref="sc66, ms23J_1806, msdiv485"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-var="pitaraṃ vā jīvaloke → pitaraṃ va loke (pts-vp-pli1)" data-ref="sc67, ms23J_1807, msdiv486"><i>“Ye mātaraṃ vā pitaraṃ vā jīvaloke,</i></a><br>
<a><i>Pārājikā arahante hananti;</i></a><br>
<a><i>Te luddakammā pasavetva pāpaṃ,</i></a><br>
<a><i>Teme janā lohitapubbabhakkhā”.</i></a></p>
<p><a data-ref="sc68, pts-vp-pli6.113, ms23J_1808, msdiv487"><i>“Jivhañca passa baḷisena viddhaṃ,</i></a><br>
<a><i>Vihataṃ yathā saṅkusatena cammaṃ;</i></a><br>
<a><i>Phandanti macchāva thalamhi khittā,</i></a><br>
<a><i>Muñcanti kheḷaṃ rudamānā kimete.</i></a></p>
<p><a data-ref="sc69, ms23J_1809, msdiv488"><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā vaṅkaghastā sayanti”.</i></a></p>
<p><a data-ref="sc70, ms23J_1810, msdiv489"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-var="sandhānagatā → santhānagatā (bj, pts-vp-pli1); saṇṭhānagatā (sya1ed, sya2ed)" data-ref="sc71, ms23J_1811, msdiv490"><i>“Ye keci sandhānagatā manussā,</i></a><br>
<a><i>Agghena agghaṃ kayaṃ hāpayanti;</i></a><br>
<a><i>Kuṭena kuṭaṃ dhanalobhahetu,</i></a><br>
<a><i>Channaṃ yathā vāricaraṃ vadhāya.</i></a></p>
<p><a data-ref="sc72, ms23J_1812, msdiv491"><i>Na hi kuṭakārissa bhavanti tāṇā,</i></a><br>
<a><i>Sakehi kammehi purakkhatassa;</i></a><br>
<a><i>Te luddakammā pasavetva pāpaṃ,</i></a><br>
<a><i>Teme janā vaṅkaghastā sayanti”.</i></a></p>
<p><a data-ref="sc73, ms23J_1813, msdiv492"><i>“Nārī imā samparibhinnagattā,</i></a><br>
<a><i>Paggayha kandanti bhuje dujaccā;</i></a><br>
<a data-var="Sammakkhitā → samakkhitā (sya1ed, sya2ed); samakkhikā (mr)"><i>Sammakkhitā lohitapubbalittā,</i></a><br>
<a><i>Gāvo yathā āghātane vikantā;</i></a><br>
<a><i>Tā bhūmibhāgasmiṃ sadā nikhātā,</i></a><br>
<a><i>Khandhātivattanti sajotibhūtā.</i></a></p>
<p><a data-ref="sc74, pts-vp-pli6.114, ms23J_1814, msdiv493"><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Imā nu nāriyo kimakaṃsu pāpaṃ,</i></a><br>
<a><i>Yā bhūmibhāgasmiṃ sadā nikhātā;</i></a><br>
<a><i>Khandhātivattanti sajotibhūtā”.</i></a></p>
<p><a data-ref="sc75, ms23J_1815, msdiv494"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-var="Kolitthiyāyo → koliniyāyo (bj); kolīniyāyo (pts-vp-pli1)" data-ref="sc76, ms23J_1816, msdiv495"><i>“Kolitthiyāyo idha jīvaloke,</i></a><br>
<a><i>Asuddhakammā asataṃ acāruṃ;</i></a><br>
<a data-var="dittarūpā → dhuttarūpā (mr)"><i>Tā dittarūpā pati vippahāya,</i></a><br>
<a><i>Aññaṃ acāruṃ ratikhiḍḍahetu;</i></a><br>
<a><i>Tā jīvalokasmiṃ ramāpayitvā,</i></a><br>
<a><i>Khandhātivattanti sajotibhūtā”.</i></a></p>
<p><a data-ref="sc77, pts-vp-pli6.115, ms23J_1817, msdiv496"><i>“Pāde gahetvā kissa ime puneke,</i></a><br>
<a><i>Avaṃsirā narake pātayanti;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā avaṃsirā narake pātayanti”.</i></a></p>
<p><a data-ref="sc78, ms23J_1818, msdiv497"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc79, ms23J_1819, msdiv498"><i>“Ye jīvalokasmi asādhukammino,</i></a><br>
<a><i>Parassa dārāni atikkamanti;</i></a><br>
<a><i>Te tādisā uttamabhaṇḍathenā,</i></a><br>
<a><i>Teme janā avaṃsirā narake pātayanti.</i></a></p>
<p><a data-ref="sc80, ms23J_1820, msdiv499"><i>Te vassapūgāni bahūni tattha,</i></a><br>
<a><i>Nirayesu dukkhaṃ vedanaṃ vedayanti;</i></a><br>
<a data-var="pāpakārissa → kūṭakārissa (mr)"><i>Na hi pāpakārissa bhavanti tāṇā,</i></a><br>
<a><i>Sakehi kammehi purakkhatassa;</i></a><br>
<a><i>Te luddakammā pasavetva pāpaṃ,</i></a><br>
<a><i>Teme janā avaṃsirā narake pātayanti”.</i></a></p>
<p><a data-ref="sc81, ms23J_1821, msdiv500"><i>“Uccāvacāme vividhā upakkamā,</i></a><br>
<a><i>Nirayesu dissanti sughorarūpā;</i></a><br>
<a><i>Bhayañhi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu pāpaṃ,</i></a><br>
<a><i>Yeme janā adhimattā dukkhā tibbā;</i></a><br>
<a><i>Kharā kaṭukā vedanā vedayanti”.</i></a></p>
<p><a data-ref="sc82, ms23J_1822, msdiv501"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ pāpakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc83, pts-vp-pli6.116, ms23J_1823, msdiv502"><i>“Ye jīvalokasmi supāpadiṭṭhino,</i></a><br>
<a><i>Vissāsakammāni karonti mohā;</i></a><br>
<a><i>Parañca diṭṭhīsu samādapenti,</i></a><br>
<a data-var="pāpadiṭṭhiṃ → pāpadiṭṭhī (bj, sya1ed, sya2ed); pāpadiṭṭhīsu (pts-vp-pli1)"><i>Te pāpadiṭṭhiṃ pasavetva pāpaṃ;</i></a><br>
<a><i>Teme janā adhimattā dukkhā tibbā,</i></a><br>
<a><i>Kharā kaṭukā vedanā vedayanti”.</i></a></p>
<p><a data-var="Viditāni → viditā (csp1ed)" data-ref="sc84, ms23J_1824, msdiv503"><i>“Viditāni te mahārāja,</i></a><br>
<a data-var="āvāsaṃ → āvāsā (csp1ed)"><i>āvāsaṃ pāpakamminaṃ;</i></a><br>
<a><i>Ṭhānāni luddakammānaṃ,</i></a><br>
<a><i>dussīlānañca yā gati;</i></a><br>
<a><i>Uyyāhi dāni rājīsi,</i></a><br>
<a><i>devarājassa santike.</i></a></p>
</blockquote>
<p class="endsection"><a data-var="() → (nirayakaṇḍaṃ niṭṭhitaṃ) (bj)" data-ref="sc85, ms23J_1825"><i>()</i></a></p>
<blockquote class="gatha">
<p><a data-ref="sc86, pts-vp-pli6.117, ms23J_1826, msdiv504"><i>Pañcathūpaṃ dissatidaṃ vimānaṃ,</i></a><br>
<a><i>Mālāpiḷandhā sayanassa majjhe;</i></a><br>
<a><i>Tatthacchati nārī mahānubhāvā,</i></a><br>
<a><i>Uccāvacaṃ iddhi vikubbamānā”.</i></a></p>
<p><a data-ref="sc87, ms23J_1827, msdiv505"><i>“Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ayaṃ nu nārī kimakāsi sādhuṃ,</i></a><br>
<a><i>Yā modati saggapattā vimāne”.</i></a></p>
<p><a data-ref="sc88, ms23J_1828, msdiv506"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc89, ms23J_1829, msdiv507"><i>“Yadi te sutā bīraṇī jīvaloke,</i></a><br>
<a><i>Āmāyadāsī ahu brāhmaṇassa;</i></a><br>
<a data-var="pattakāle → pattakālaṃ (bj, sya1ed, sya2ed, pts-vp-pli1)"><i>Sā pattakāle atithiṃ viditvā,</i></a><br>
<a><i>Mātāva puttaṃ sakimābhinandī;</i></a><br>
<a><i>Saṃyamā saṃvibhāgā ca,</i></a><br>
<a><i>Sā vimānasmi modati.</i></a></p>
<p><a data-var="ābhenti → ābhanti (sya1ed, sya2ed, mr)" data-ref="sc90, pts-vp-pli6.118, ms23J_1830, msdiv508"><i>Daddallamānā ābhenti,</i></a><br>
<a><i>vimānā satta nimmitā;</i></a><br>
<a><i>Tattha yakkho mahiddhiko,</i></a><br>
<a><i>sabbābharaṇabhūsito;</i></a><br>
<a><i>Samantā anupariyāti,</i></a><br>
<a><i>nārīgaṇapurakkhato”.</i></a></p>
<p><a data-ref="sc91, ms23J_1831, msdiv509"><i>“Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ayaṃ nu macco kimakāsi sādhuṃ,</i></a><br>
<a><i>Yo modati saggapatto vimāne”.</i></a></p>
<p><a data-ref="sc92, ms23J_1832, msdiv510"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc93, ms23J_1833, msdiv511"><i>“Soṇadinno gahapati,</i></a><br>
<a><i>esa dānapatī ahu;</i></a><br>
<a><i>Esa pabbajituddissa,</i></a><br>
<a><i>vihāre satta kārayi.</i></a></p>
<p><a data-ref="sc94, ms23J_1834, msdiv512"><i>Sakkaccaṃ te upaṭṭhāsi,</i></a><br>
<a><i>bhikkhavo tattha vāsike;</i></a><br>
<a><i>Acchādanañca bhattañca,</i></a><br>
<a><i>senāsanaṃ padīpiyaṃ;</i></a><br>
<a><i>Adāsi ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc95, ms23J_1835, msdiv513"><i>Cātuddasiṃ pañcadasiṃ,</i></a><br>
<a data-var="ca → yā va (bj, pts-vp-pli1) | aṭṭhamī → aṭṭhamiṃ (bj, pts-vp-pli1)"><i>Yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>Aṭṭhaṅgasusamāhitaṃ.</i></a></p>
<p><a data-ref="sc96, ms23J_1836, msdiv514"><i>Uposathaṃ upavasī,</i></a><br>
<a><i>sadā sīlesu saṃvuto;</i></a><br>
<a><i>Saṃyamā saṃvibhāgā ca,</i></a><br>
<a><i>so vimānasmi modati.</i></a></p>
<p><a data-ref="sc97, pts-vp-pli6.119, ms23J_1837, msdiv515"><i>Pabhāsati midaṃ byamhaṃ,</i></a><br>
<a><i>phalikāsu sunimmitaṃ;</i></a><br>
<a><i>Nārīvaragaṇākiṇṇaṃ,</i></a><br>
<a><i>kūṭāgāravarocitaṃ;</i></a><br>
<a><i>Upetaṃ annapānehi,</i></a><br>
<a><i>naccagītehi cūbhayaṃ”.</i></a></p>
<p><a data-ref="sc98, ms23J_1838, msdiv516"><i>“Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu sādhuṃ,</i></a><br>
<a><i>Ye modare saggapattā vimāne”.</i></a></p>
<p><a data-ref="sc99, ms23J_1839, msdiv517"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc100, ms23J_1840, msdiv518"><i>“Yā kāci nāriyo idha jīvaloke,</i></a><br>
<a><i>Sīlavantiyo upāsikā;</i></a><br>
<a><i>Dāne ratā niccaṃ pasannacittā,</i></a><br>
<a><i>Sacce ṭhitā uposathe appamattā;</i></a><br>
<a><i>Saṃyamā saṃvibhāgā ca,</i></a><br>
<a><i>Tā vimānasmi modare”.</i></a></p>
<p><a data-ref="sc101, pts-vp-pli6.120, ms23J_1841, msdiv519"><i>“Pabhāsati midaṃ byamhaṃ,</i></a><br>
<a><i>veḷuriyāsu nimmitaṃ;</i></a><br>
<a><i>Upetaṃ bhūmibhāgehi,</i></a><br>
<a><i>vibhattaṃ bhāgaso mitaṃ.</i></a></p>
<p><a data-ref="sc102, ms23J_1842, msdiv520"><i>Āḷambarā mudiṅgā ca,</i></a><br>
<a><i>naccagītā suvāditā;</i></a><br>
<a><i>Dibbā saddā niccharanti,</i></a><br>
<a><i>savanīyā manoramā.</i></a></p>
<p><a data-var="jātu → jātaṃ (mr)" data-ref="sc103, ms23J_1843, msdiv521"><i>Nāhaṃ evaṃgataṃ jātu,</i></a><br>
<a><i>evaṃsuruciraṃ pure;</i></a><br>
<a><i>Saddaṃ samabhijānāmi,</i></a><br>
<a><i>diṭṭhaṃ vā yadi vā sutaṃ.</i></a></p>
<p><a data-ref="sc104, ms23J_1844, msdiv522"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu sādhuṃ,</i></a><br>
<a><i>Ye modare saggapattā vimāne”.</i></a></p>
<p><a data-ref="sc105, ms23J_1845, msdiv523"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc106, ms23J_1846, msdiv524"><i>“Ye keci maccā idha jīvaloke,</i></a><br>
<a data-var="Sīlavantā → sīlavanto (bj, pts-vp-pli1)"><i>Sīlavantā upāsakā;</i></a><br>
<a><i>Ārāme udapāne ca,</i></a><br>
<a><i>Papā saṅkamanāni ca;</i></a><br>
<a data-var="Arahante sītibhūte → arahantesu sītibhūtesu (mr)"><i>Arahante sītibhūte,</i></a><br>
<a><i>Sakkaccaṃ paṭipādayuṃ.</i></a></p>
<p><a data-ref="sc107, ms23J_1847, msdiv525"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Adaṃsu ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc108, ms23J_1848, msdiv526"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāhitaṃ.</i></a></p>
<p><a data-ref="sc109, ms23J_1849, msdiv527"><i>Uposathaṃ upavasuṃ,</i></a><br>
<a><i>sadā sīlesu saṃvutā;</i></a><br>
<a><i>Saṃyamā saṃvibhāgā ca,</i></a><br>
<a><i>te vimānasmi modare”.</i></a></p>
<p><a data-ref="sc110, pts-vp-pli6.121, ms23J_1850, msdiv528"><i>“Pabhāsati midaṃ byamhaṃ,</i></a><br>
<a><i>phalikāsu sunimmitaṃ;</i></a><br>
<a><i>Nārīvaragaṇākiṇṇaṃ,</i></a><br>
<a><i>kūṭāgāravarocitaṃ.</i></a></p>
<p><a data-ref="sc111, ms23J_1851, msdiv529"><i>Upetaṃ annapānehi,</i></a><br>
<a><i>naccagītehi cūbhayaṃ;</i></a><br>
<a><i>Najjo cānupariyāti,</i></a><br>
<a><i>nānāpupphadumāyutā.</i></a></p>
<p><a data-ref="sc112, ms23J_1852, msdiv530"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ayaṃ nu macco kimakāsi sādhuṃ,</i></a><br>
<a><i>Yo modatī saggapatto vimāne”.</i></a></p>
<p><a data-ref="sc113, ms23J_1853, msdiv531"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc114, ms23J_1854, msdiv532"><i>“Mithilāyaṃ gahapati,</i></a><br>
<a><i>esa dānapatī ahu;</i></a><br>
<a><i>Ārāme udapāne ca,</i></a><br>
<a><i>papā saṅkamanāni ca;</i></a><br>
<a><i>Arahante sītibhūte,</i></a><br>
<a><i>sakkaccaṃ paṭipādayi.</i></a></p>
<p><a data-ref="sc115, ms23J_1855, msdiv533"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Adāsi ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc116, ms23J_1856, msdiv534"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāhitaṃ.</i></a></p>
<p><a data-ref="sc117, ms23J_1857, msdiv535"><i>Uposathaṃ upavasī,</i></a><br>
<a><i>sadā sīlesu saṃvuto;</i></a><br>
<a><i>Saṃyamā saṃvibhāgā ca,</i></a><br>
<a><i>so vimānasmi modati”.</i></a></p>
<p><a data-ref="sc118, ms23J_1858, msdiv536"><i>“Pabhāsati midaṃ byamhaṃ,</i></a><br>
<a data-var="phalikāsu → phaḷikāsu (pts-vp-pli1)"><i>phalikāsu sunimmitaṃ;</i></a><br>
<a><i>Nārīvaragaṇākiṇṇaṃ,</i></a><br>
<a><i>kūṭāgāravarocitaṃ.</i></a></p>
<p><a data-ref="sc119, pts-vp-pli6.122, ms23J_1859, msdiv537"><i>Upetaṃ annapānehi,</i></a><br>
<a><i>naccagītehi cūbhayaṃ;</i></a><br>
<a><i>Najjo cānupariyāti,</i></a><br>
<a><i>nānāpupphadumāyutā.</i></a></p>
<p><a data-ref="sc120, ms23J_1860, msdiv538"><i>Rājāyatanā kapitthā ca,</i></a><br>
<a><i>ambā sālā ca jambuyo;</i></a><br>
<a><i>Tindukā ca piyālā ca,</i></a><br>
<a><i>dumā niccaphalā bahū.</i></a></p>
<p><a data-ref="sc121, ms23J_1861, msdiv539"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ayaṃ nu macco kimakāsi sādhuṃ,</i></a><br>
<a><i>Yo modatī saggapatto vimāne”.</i></a></p>
<p><a data-ref="sc122, ms23J_1862, msdiv540"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc123, ms23J_1863, msdiv541"><i>“Mithilāyaṃ gahapati,</i></a><br>
<a><i>esa dānapatī ahu;</i></a><br>
<a><i>Ārāme udapāne ca,</i></a><br>
<a><i>papā saṅkamanāni ca;</i></a><br>
<a><i>Arahante sītibhūte,</i></a><br>
<a><i>sakkaccaṃ paṭipādayi.</i></a></p>
<p><a data-ref="sc124, ms23J_1864, msdiv542"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Adāsi ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc125, ms23J_1865, msdiv543"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāhitaṃ.</i></a></p>
<p><a data-ref="sc126, ms23J_1866, msdiv544"><i>Uposathaṃ upavasī,</i></a><br>
<a><i>sadā sīlesu saṃvuto;</i></a><br>
<a><i>Saṃyamā saṃvibhāgā ca,</i></a><br>
<a><i>so vimānasmi modati”.</i></a></p>
<p><a data-ref="sc127, ms23J_1867, msdiv545"><i>“Pabhāsati midaṃ byamhaṃ,</i></a><br>
<a><i>veḷuriyāsu nimmitaṃ;</i></a><br>
<a><i>Upetaṃ bhūmibhāgehi,</i></a><br>
<a><i>vibhattaṃ bhāgaso mitaṃ.</i></a></p>
<p><a data-ref="sc128, ms23J_1868, msdiv546"><i>Āḷambarā mudiṅgā ca,</i></a><br>
<a><i>naccagītā suvāditā;</i></a><br>
<a><i>Dibyā saddā niccharanti,</i></a><br>
<a><i>savanīyā manoramā.</i></a></p>
<p><a data-var="jātu → jātuṃ (pts-vp-pli1); jātaṃ (mr)" data-ref="sc129, ms23J_1869, msdiv547"><i>Nāhaṃ evaṃgataṃ jātu,</i></a><br>
<a data-var="evaṃsuruciraṃ → evaṃsuruciyaṃ (csp1ed)"><i>evaṃsuruciraṃ pure;</i></a><br>
<a><i>Saddaṃ samabhijānāmi,</i></a><br>
<a><i>diṭṭhaṃ vā yadi vā sutaṃ.</i></a></p>
<p><a data-ref="sc130, pts-vp-pli6.123, ms23J_1870, msdiv548"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ayaṃ nu macco kimakāsi sādhuṃ,</i></a><br>
<a><i>Yo modatī saggapatto vimāne”.</i></a></p>
<p><a data-ref="sc131, ms23J_1871, msdiv549"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc132, ms23J_1872, msdiv550"><i>“Bārāṇasiyaṃ gahapati,</i></a><br>
<a><i>esa dānapatī ahu;</i></a><br>
<a><i>Ārāme udapāne ca,</i></a><br>
<a><i>papā saṅkamanāni ca;</i></a><br>
<a><i>Arahante sītibhūte,</i></a><br>
<a><i>sakkaccaṃ paṭipādayi.</i></a></p>
<p><a data-ref="sc133, ms23J_1873, msdiv551"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Adāsi ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc134, ms23J_1874, msdiv552"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāhitaṃ.</i></a></p>
<p><a data-ref="sc135, ms23J_1875, msdiv553"><i>Uposathaṃ upavasī,</i></a><br>
<a><i>sadā sīlesu saṃvuto;</i></a><br>
<a><i>Saṃyamā saṃvibhāgā ca,</i></a><br>
<a><i>so vimānasmi modati”.</i></a></p>
<p><a data-ref="sc136, ms23J_1876, msdiv554"><i>“Yathā udayamādicco,</i></a><br>
<a><i>hoti lohitako mahā;</i></a><br>
<a><i>Tathūpamaṃ idaṃ byamhaṃ,</i></a><br>
<a><i>jātarūpassa nimmitaṃ.</i></a></p>
<p><a data-ref="sc137, ms23J_1877, msdiv555"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ayaṃ nu macco kimakāsi sādhuṃ,</i></a><br>
<a><i>Yo modatī saggapatto vimāne”.</i></a></p>
<p><a data-ref="sc138, ms23J_1878, msdiv556"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc139, ms23J_1879, msdiv557"><i>“Sāvatthiyaṃ gahapati,</i></a><br>
<a><i>esa dānapatī ahu;</i></a><br>
<a><i>Ārāme udapāne ca,</i></a><br>
<a><i>papā saṅkamanāni ca;</i></a><br>
<a><i>Arahante sītibhūte,</i></a><br>
<a><i>sakkaccaṃ paṭipādayi.</i></a></p>
<p><a data-ref="sc140, ms23J_1880, msdiv558"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Adāsi ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc141, ms23J_1881, msdiv559"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāhitaṃ.</i></a></p>
<p><a data-ref="sc142, ms23J_1882, msdiv560"><i>Uposathaṃ upavasī,</i></a><br>
<a><i>sadā sīlesu saṃvuto;</i></a><br>
<a><i>Saṃyamā saṃvibhāgā ca,</i></a><br>
<a><i>so vimānasmi modati”.</i></a></p>
<p><a data-var="Vehāyasāme → vehāyasā me (csp1ed)" data-ref="sc143, pts-vp-pli6.124, ms23J_1883, msdiv561"><i>“Vehāyasāme bahukā,</i></a><br>
<a><i>jātarūpassa nimmitā;</i></a><br>
<a><i>Daddallamānā ābhenti,</i></a><br>
<a><i>vijjuvabbhaghanantare.</i></a></p>
<p><a data-var="() → tattha yakkhā mahiddhikā (?)" data-ref="sc144, ms23J_1884"><i>()</i></a></p>
<p><a data-ref="sc145, ms23J_1885, msdiv562"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a><i>Ime nu maccā kimakaṃsu sādhuṃ,</i></a><br>
<a><i>Ye modare saggapattā vimāne”.</i></a></p>
<p><a data-ref="sc146, ms23J_1886, msdiv563"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc147, ms23J_1887, msdiv564"><i>“Saddhāya suniviṭṭhāya,</i></a><br>
<a><i>saddhamme suppavedite;</i></a><br>
<a><i>Akaṃsu satthu vacanaṃ,</i></a><br>
<a data-var="sammāsambuddhasāsane → sammāsambuddhasāvakā (sya1ed, sya2ed); sammāsambuddhasāsanaṃ (pts-vp-pli1)"><i>sammāsambuddhasāsane;</i></a><br>
<a><i>Tesaṃ etāni ṭhānāni,</i></a><br>
<a><i>yāni tvaṃ rāja passasi.</i></a></p>
<p><a data-var="Viditāni → viditā (pts-vp-pli1, csp1ed)" data-ref="sc148, ms23J_1888, msdiv565"><i>Viditāni te mahārāja,</i></a><br>
<a data-var="āvāsaṃ → āvāsā (pts-vp-pli1, csp1ed)"><i>āvāsaṃ pāpakamminaṃ;</i></a><br>
<a><i>Atho kalyāṇakammānaṃ,</i></a><br>
<a><i>ṭhānāni viditāni te;</i></a><br>
<a><i>Uyyāhi dāni rājīsi,</i></a><br>
<a><i>devarājassa santike”.</i></a></p>
<p><a data-ref="sc149, pts-vp-pli6.125, ms23J_1889, msdiv566"><i>Sahassayuttaṃ hayavāhiṃ,</i></a><br>
<a><i>dibbayānamadhiṭṭhito;</i></a><br>
<a><i>Yāyamāno mahārājā,</i></a><br>
<a><i>addā sīdantare nage;</i></a><br>
<a><i>Disvānāmantayī sūtaṃ,</i></a><br>
<a><i>“ime ke nāma pabbatā”.</i></a></p>
<p><a data-var="ayaṃ gāthā sī, sya1ed, sya2ed, pts-vp-pli1ed potthakesu aṭṭhakathāyañca na" data-ref="sc150, ms23J_1890, msdiv567"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato</i></a></p>
<p><a data-ref="ms23J_1891, msdiv568"><i>“Sudassano karavīko,</i></a><br>
<a data-var="īsadharo → isindharo (sya1ed, sya2ed); īsandharo (mr)"><i>īsadharo yugandharo;</i></a><br>
<a><i>Nemindharo vinatako,</i></a><br>
<a><i>assakaṇṇo girī brahā.</i></a></p>
<p><a data-ref="sc152, ms23J_1892, msdiv569"><i>Ete sīdantare nagā,</i></a><br>
<a><i>anupubbasamuggatā;</i></a><br>
<a><i>Mahārājānamāvāsā,</i></a><br>
<a><i>yāni tvaṃ rāja passasi”.</i></a></p>
<p><a data-ref="sc153, ms23J_1893, msdiv570"><i>“Anekarūpaṃ ruciraṃ,</i></a><br>
<a><i>nānācitraṃ pakāsati;</i></a><br>
<a><i>Ākiṇṇaṃ indasadisehi,</i></a><br>
<a data-var="surakkhitaṃ → purakkhitaṃ (sya1ed, sya2ed, mr)"><i>byaggheheva surakkhitaṃ.</i></a></p>
<p><a data-ref="sc154, pts-vp-pli6.126, ms23J_1894, msdiv571"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a data-var="kimabhaññamāhu → kimabhiññamāhu (bj, pts-vp-pli1)"><i>Imaṃ nu dvāraṃ kimabhaññamāhu,</i></a><br>
<a data-var="Manorama dissati dūratova → ayaṃ pāṭho sya1ed, sya2ed potthakeyeva"><i>Manorama dissati dūratova”.</i></a></p>
<p><a data-ref="sc155, ms23J_1895, msdiv572"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc156, ms23J_1896, msdiv573"><i>“Citrakūṭoti yaṃ āhu,</i></a><br>
<a><i>devarājapavesanaṃ;</i></a><br>
<a><i>Sudassanassa girino,</i></a><br>
<a><i>dvārañhetaṃ pakāsati.</i></a></p>
<p><a data-ref="sc157, ms23J_1897, msdiv574"><i>Anekarūpaṃ ruciraṃ,</i></a><br>
<a><i>nānācitraṃ pakāsati;</i></a><br>
<a><i>Ākiṇṇaṃ indasadisehi,</i></a><br>
<a><i>byaggheheva surakkhitaṃ;</i></a><br>
<a><i>Pavisetena rājīsi,</i></a><br>
<a><i>arajaṃ bhūmimakkama”.</i></a></p>
<p><a data-ref="sc158, ms23J_1898, msdiv575"><i>Sahassayuttaṃ hayavāhiṃ,</i></a><br>
<a><i>dibbayānamadhiṭṭhito;</i></a><br>
<a><i>Yāyamāno mahārājā,</i></a><br>
<a><i>addā devasabhaṃ idaṃ.</i></a></p>
<p><a data-var="ākāse → ākāso (bj, sya1ed, sya2ed, pts-vp-pli1)" data-ref="sc159, ms23J_1899, msdiv576"><i>“Yathā sarade ākāse,</i></a><br>
<a><i>nīlobhāso padissati;</i></a><br>
<a><i>Tathūpamaṃ idaṃ byamhaṃ,</i></a><br>
<a><i>veḷuriyāsu nimmitaṃ.</i></a></p>
<p><a data-ref="sc160, ms23J_1900, msdiv577"><i>Vittī hi maṃ vindati sūta disvā,</i></a><br>
<a><i>Pucchāmi taṃ mātali devasārathi;</i></a><br>
<a data-var="kimabhaññamāhu → kimabhiññamāhu (bj, pts-vp-pli1)"><i>Imaṃ nu byamhaṃ kimabhaññamāhu,</i></a><br>
<a><i>Manorama dissati dūratova”.</i></a></p>
<p><a data-ref="sc161, ms23J_1901, msdiv578"><i>Tassa puṭṭho viyākāsi,</i></a><br>
<a><i>mātali devasārathi;</i></a><br>
<a><i>Vipākaṃ puññakammānaṃ,</i></a><br>
<a><i>jānaṃ akkhāsijānato.</i></a></p>
<p><a data-ref="sc162, pts-vp-pli6.127, ms23J_1902, msdiv579"><i>“Sudhammā iti yaṃ āhu,</i></a><br>
<a data-var="passesā → esesā (sya1ed, sya2ed, mr)"><i>passesā dissate sabhā;</i></a><br>
<a><i>Veḷuriyārucirā citrā,</i></a><br>
<a><i>dhārayanti sunimmitā.</i></a></p>
<p><a data-ref="sc163, ms23J_1903, msdiv580"><i>Aṭṭhaṃsā sukatā thambhā,</i></a><br>
<a><i>sabbe veḷuriyāmayā;</i></a><br>
<a><i>Yattha devā tāvatiṃsā,</i></a><br>
<a><i>sabbe indapurohitā.</i></a></p>
<p><a data-ref="sc164, ms23J_1904, msdiv581"><i>Atthaṃ devamanussānaṃ,</i></a><br>
<a><i>cintayantā samacchare;</i></a><br>
<a><i>Pavisetena rājīsi,</i></a><br>
<a><i>devānaṃ anumodanaṃ”.</i></a></p>
<p><a data-ref="sc165, ms23J_1905, msdiv582"><i>Taṃ devā paṭinandiṃsu,</i></a><br>
<a><i>disvā rājānamāgataṃ;</i></a><br>
<a><i>“Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a><i>Nisīda dāni rājīsi,</i></a><br>
<a><i>devarājassa santike”.</i></a></p>
<p><a data-var="paṭinandittha → paṭinanditvā (mr)" data-ref="sc166, ms23J_1906, msdiv583"><i>Sakkopi paṭinandittha,</i></a><br>
<a><i>vedehaṃ mithilaggahaṃ;</i></a><br>
<a data-var="Nimantayittha → nimantayi ca (bj, pts-vp-pli1)"><i>Nimantayittha kāmehi,</i></a><br>
<a><i>āsanena ca vāsavo.</i></a></p>
<p><a data-ref="sc167, ms23J_1907, msdiv584"><i>“Sādhu khosi anuppatto,</i></a><br>
<a><i>āvāsaṃ vasavattinaṃ;</i></a><br>
<a><i>Vasa devesu rājīsi,</i></a><br>
<a><i>sabbakāmasamiddhisu;</i></a><br>
<a><i>Tāvatiṃsesu devesu,</i></a><br>
<a><i>bhuñja kāme amānuse”.</i></a></p>
<p><a data-ref="sc168, ms23J_1908, msdiv585"><i>“Yathā yācitakaṃ yānaṃ,</i></a><br>
<a><i>yathā yācitakaṃ dhanaṃ;</i></a><br>
<a><i>Evaṃsampadamevetaṃ,</i></a><br>
<a><i>yaṃ parato dānapaccayā.</i></a></p>
<p><a data-ref="sc169, pts-vp-pli6.128, ms23J_1909, msdiv586"><i>Na cāhametamicchāmi,</i></a><br>
<a><i>yaṃ parato dānapaccayā;</i></a><br>
<a><i>Sayaṃkatāni puññāni,</i></a><br>
<a data-var="āveṇikaṃ → āveṇiyaṃ (bj, pts-vp-pli1); āveniyaṃ (sya1ed, sya2ed); āvenikaṃ (mr)"><i>taṃ me āveṇikaṃ dhanaṃ.</i></a></p>
<p><a data-ref="sc170, ms23J_1910, msdiv587"><i>Sohaṃ gantvā manussesu,</i></a><br>
<a><i>kāhāmi kusalaṃ bahuṃ;</i></a><br>
<a><i>Dānena samacariyāya,</i></a><br>
<a><i>saṃyamena damena ca;</i></a><br>
<a><i>Yaṃ katvā sukhito hoti,</i></a><br>
<a><i>na ca pacchānutappati”.</i></a></p>
<p><a data-ref="sc171, ms23J_1911, msdiv588"><i>“Bahūpakāro no bhavaṃ,</i></a><br>
<a><i>mātali devasārathi;</i></a><br>
<a><i>Yo me kalyāṇakammānaṃ,</i></a><br>
<a data-var="pāpānaṃ paṭidassayi → pāpāni paṭidassayi (bj); paṭidaṃsayīti (pts-vp-pli1)"><i>pāpānaṃ paṭidassayi”.</i></a></p>
<p><a data-ref="sc172, pts-vp-pli6.129, ms23J_1912, msdiv589"><i>Idaṃ vatvā nimirājā,</i></a><br>
<a><i>vedeho mithilaggaho;</i></a><br>
<a><i>Puthuyaññaṃ yajitvāna,</i></a><br>
<a><i>saṃyamaṃ ajjhupāgamīti.</i></a></p>
</blockquote>
<p class="endsutta"><a data-var="Nimijātakaṃ → nemirājajātakaṃ (sya1ed, sya2ed)" data-ref="sc173, ms23J_1913"><i>Nimijātakaṃ catutthaṃ.</i></a></p>
</article>
</section>
</div>
</body>
</html>
