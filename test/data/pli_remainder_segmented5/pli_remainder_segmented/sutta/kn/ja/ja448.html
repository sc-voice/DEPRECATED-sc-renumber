<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja448">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>10. Kukkuṭajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.56, ms22J_2021, msdiv104"><i>“Nāsmase katapāpamhi,</i></a><br>
<a><i>nāsmase alikavādine;</i></a><br>
<a><i>Nāsmase attatthapaññamhi,</i></a><br>
<a><i>atisantepi nāsmase.</i></a></p>
<p><a data-ref="sc2, ms22J_2022, msdiv105"><i>Bhavanti heke purisā,</i></a><br>
<a data-var="gopipāsikajātikā → gopipāsakajātikā (bj, pts-vp-pli1)"><i>gopipāsikajātikā;</i></a><br>
<a><i>Ghasanti maññe mittāni,</i></a><br>
<a><i>vācāya na ca kammunā.</i></a></p>
<p><a data-ref="sc3, ms22J_2023, msdiv106"><i>Sukkhañjalipaggahitā,</i></a><br>
<a><i>vācāya paliguṇṭhitā;</i></a><br>
<a><i>Manussapheggū nāsīde,</i></a><br>
<a><i>yasmiṃ natthi kataññutā.</i></a></p>
<p><a data-ref="sc4, pts-vp-pli4.57, ms22J_2024, msdiv107"><i>Na hi aññaññacittānaṃ,</i></a><br>
<a><i>itthīnaṃ purisāna vā;</i></a><br>
<a data-var="Nānāvikatvā → nānāva katvā (bj, pts-vp-pli1)"><i>Nānāvikatvā saṃsaggaṃ,</i></a><br>
<a data-var="tādisampi ca nāsmase → tādisampi na vissase (sya1ed, sya2ed)"><i>tādisampi ca nāsmase.</i></a></p>
<p><a data-ref="sc5, ms22J_2025, msdiv108"><i>Anariyakammamokkantaṃ,</i></a><br>
<a data-var="athetaṃ → atthetaṃ (bj, sya1ed, sya2ed, pts-vp-pli1)"><i>athetaṃ sabbaghātinaṃ;</i></a><br>
<a><i>Nisitaṃva paṭicchannaṃ,</i></a><br>
<a><i>tādisampi ca nāsmase.</i></a></p>
<p><a data-ref="sc6, ms22J_2026, msdiv109"><i>Mittarūpenidhekacce,</i></a><br>
<a><i>sākhalyena acetasā;</i></a><br>
<a><i>Vividhehi upāyanti,</i></a><br>
<a><i>tādisampi ca nāsmase.</i></a></p>
<p><a data-ref="sc7, ms22J_2027, msdiv110"><i>Āmisaṃ vā dhanaṃ vāpi,</i></a><br>
<a><i>yattha passati tādiso;</i></a><br>
<a><i>Dubbhiṃ karoti dummedho,</i></a><br>
<a data-var="hantvāna → jhatvāna (bj, pts-vp-pli1)"><i>tañca hantvāna gacchati”.</i></a></p>
<p><a data-ref="sc8, pts-vp-pli4.58, ms22J_2028, msdiv111"><i>“Mittarūpena bahavo,</i></a><br>
<a><i>channā sevanti sattavo;</i></a><br>
<a><i>Jahe kāpurise hete,</i></a><br>
<a><i>kukkuṭo viya senakaṃ.</i></a></p>
<p><a data-var="ca → yodha (^ja419#8 [Sulasājātaka] sulasājātake)" data-ref="sc9, ms22J_2029, msdiv112"><i>Yo ca uppatitaṃ atthaṃ,</i></a><br>
<a><i>na khippamanubujjhati;</i></a><br>
<a><i>Amittavasamanveti,</i></a><br>
<a><i>pacchā ca anutappati.</i></a></p>
<p><a data-ref="sc10, ms22J_2030, msdiv113"><i>Yo ca uppatitaṃ atthaṃ,</i></a><br>
<a><i>khippameva nibodhati;</i></a><br>
<a><i>Muccate sattusambādhā,</i></a><br>
<a><i>kukkuṭo viya senakā.</i></a></p>
<p><a data-ref="sc11, ms22J_2031, msdiv114"><i>Taṃ tādisaṃ kūṭamivoḍḍitaṃ vane,</i></a><br>
<a><i>Adhammikaṃ niccavidhaṃsakārinaṃ;</i></a><br>
<a><i>Ārā vivajjeyya naro vicakkhaṇo,</i></a><br>
<a><i>Senaṃ yathā kukkuṭo vaṃsakānane”ti.</i></a></p>
</blockquote>
<p class="endsutta"><a data-ref="sc12, ms22J_2032"><i>Kukkuṭajātakaṃ dasamaṃ.</i></a></p>
</article>
</section>
</div>
</body>
</html>
