<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja481">
<article>
<div class="hgroup">
<p class="division"><a><i>Jātaka</i></a></p>
<p><a><i>Terasakanipāta</i></a></p>
<p><a><i>Ambavagga</i></a></p>
<h1><a><i>8. Takkāriyajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.247, ms22J_2494, msdiv104"><i>“Ahameva dubbhāsitaṃ bhāsi bālo,</i></a><br>
<a data-var="ahimavhāyamāno → ahimavhayāno (bj, pts-vp-pli1)"><i>Bhekovaraññe ahimavhāyamāno;</i></a><br>
<a data-var="sobbhamimaṃ → sobbhamhi ahaṃ (mr)"><i>Takkāriye sobbhamimaṃ patāmi,</i></a><br>
<a data-var="sādhu ativelabhāṇī → sādhūtyativelabhāṇī (mr)"><i>Na kireva sādhu ativelabhāṇī”.</i></a></p>
<p><a data-ref="sc2, pts-vp-pli4.248, ms22J_2495, msdiv105"><i>“Pappoti macco ativelabhāṇī,</i></a><br>
<a><i>Bandhaṃ vadhaṃ sokapariddavañca;</i></a><br>
<a><i>Attānameva garahāsi ettha,</i></a><br>
<a><i>Ācera yaṃ taṃ nikhaṇanti sobbhe”.</i></a></p>
<p><a data-ref="sc3, ms22J_2496, msdiv106"><i>“Kimevahaṃ tuṇḍilamanupucchiṃ,</i></a><br>
<a data-var="Kareyya saṃ → kareyyāsaṃ (sya1ed, sya2ed); kareyya sa (mr); bhareyya saṃ (?) | kāḷikāyaṃ → kālikāya (sya1ed, sya2ed); kālikāyaṃ (pts-vp-pli1); kāḷikāya (mr)"><i>Kareyya saṃ bhātaraṃ kāḷikāyaṃ;</i></a><br>
<a data-var="Naggovahaṃ → naggoca'haṃ (?)"><i>Naggovahaṃ vatthayugañca jīno,</i></a><br>
<a><i>Ayampi attho bahutādisova”.</i></a></p>
<p><a data-var="yujjhamānānamayujjhamāno → yujjhamānānaṃ ayujjhamāno (sya1ed, sya2ed); yujjhamānena ayujjhamāno (mr)" data-ref="sc4, pts-vp-pli4.250, ms22J_2497, msdiv107"><i>“Yo yujjhamānānamayujjhamāno,</i></a><br>
<a><i>Meṇḍantaraṃ accupatī kuliṅgo;</i></a><br>
<a><i>So piṃsito meṇḍasirehi tattha,</i></a><br>
<a><i>Ayampi attho bahutādisova.</i></a></p>
<p><a data-ref="sc5, ms22J_2498, msdiv108"><i>Caturo janā potthakamaggahesuṃ,</i></a><br>
<a><i>Ekañca posaṃ anurakkhamānā;</i></a><br>
<a><i>Sabbeva te bhinnasirā sayiṃsu,</i></a><br>
<a><i>Ayampi attho bahutādisova.</i></a></p>
<p><a data-var="baddhā → bandhā (sya1ed, sya2ed); bandhaṃ (mr)" data-ref="sc6, ms22J_2499, msdiv109"><i>Ajā yathā veḷugumbasmiṃ baddhā,</i></a><br>
<a><i>Avakkhipantī asimajjhagacchi;</i></a><br>
<a data-var="galakāvakantaṃ → galakaṃ vikantā (sya1ed, sya2ed); galayā vikantuṃ (mr)"><i>Teneva tassā galakāvakantaṃ,</i></a><br>
<a><i>Ayampi attho bahutādisova”.</i></a></p>
<p><a data-ref="sc7, pts-vp-pli4.252, ms22J_2500, msdiv110"><i>“Ime na devā na gandhabbaputtā,</i></a><br>
<a data-var="atthavasaṃ gatā me → atthavasāhatā ime (bj); atthavasābhatā ime (sya1ed, sya2ed, pts-vp-pli1)"><i>Migā ime atthavasaṃ gatā me;</i></a><br>
<a><i>Ekañca naṃ sāyamāse pacantu,</i></a><br>
<a data-var="Ekaṃ punappātarāse → ekañca puna pātarāse (bj); ekañca naṃ pātarāse (pts-vp-pli1)"><i>Ekaṃ punappātarāse pacantu”.</i></a></p>
<p><a data-ref="sc8, ms22J_2501, msdiv111"><i>“Sataṃ sahassāni dubhāsitāni,</i></a><br>
<a><i>Kalampi nāgghanti subhāsitassa;</i></a><br>
<a data-var="kileso → kilissati (?)"><i>Dubbhāsitaṃ saṅkamāno kileso,</i></a><br>
<a data-var="kimpurisā → kimpuriso (bj, sya1ed, sya2ed)"><i>Tasmā tuṇhī kimpurisā na bālyā”.</i></a></p>
<p><a data-var="byāhāsi → vyākāsi (bj); byākāsi (sya1ed, sya2ed)" data-ref="sc9, ms22J_2502, msdiv112"><i>“Yā mesā byāhāsi pamuñcathetaṃ,</i></a><br>
<a data-var="Giriñca naṃ → giriṃ varaṃ (mr)"><i>Giriñca naṃ himavantaṃ nayantu;</i></a><br>
<a><i>Imañca kho dentu mahānasāya,</i></a><br>
<a><i>Pātova naṃ pātarāse pacantu”.</i></a></p>
<p><a data-ref="sc10, ms22J_2503, msdiv113"><i>“Pajjunnanāthā pasavo,</i></a><br>
<a><i>pasunāthā ayaṃ pajā;</i></a><br>
<a data-var="Tvaṃ nāthosi → tvaṃ-nātho'smi (bj, sya1ed, sya2ed, pts-vp-pli1)"><i>Tvaṃ nāthosi mahārāja,</i></a><br>
<a data-var="nāthohaṃ bhariyāya me → amha-nāthā mama bhariyā (bj, sya1ed, sya2ed); nāthohaṃ bhariyāya ca (pts-vp-pli1)"><i>nāthohaṃ bhariyāya me;</i></a><br>
<a><i>Dvinnamaññataraṃ ñatvā,</i></a><br>
<a><i>mutto gaccheyya pabbataṃ.</i></a></p>
<p><a data-var="suparivajjayetha → suparivajjayātha (sya1ed, sya2ed); suparivajjayā ce (pts-vp-pli1)" data-ref="sc11, pts-vp-pli4.254, ms22J_2504, msdiv114"><i>Na ve nindā suparivajjayetha,</i></a><br>
<a><i>Nānā janā sevitabbā janinda;</i></a><br>
<a><i>Yeneva eko labhate pasaṃsaṃ,</i></a><br>
<a><i>Teneva añño labhate ninditāraṃ.</i></a></p>
<p><a data-var="paricitto aticitto → paracittena acitto (bj); paracittena aticitto (sya1ed, sya2ed); paracitto acitto (pts-vp-pli1)" data-ref="sc12, ms22J_2505, msdiv115"><i>Sabbo loko paricitto aticitto,</i></a><br>
<a><i>Sabbo loko cittavā samhi citte;</i></a><br>
<a><i>Paccekacittā puthu sabbasattā,</i></a><br>
<a><i>Kassīdha cittassa vasena vatte”.</i></a></p>
<p><a data-var="sabhariyo → abhāṇī (mr)" data-ref="sc13, ms22J_2506, msdiv116"><i>“Tuṇhī ahū kimpuriso sabhariyo,</i></a><br>
<a><i>Yo dāni byāhāsi bhayassa bhīto;</i></a><br>
<a><i>So dāni mutto sukhito arogo,</i></a><br>
<a><i>Vācākirevatthavatī narānan”ti.</i></a></p>
</blockquote>
<p class="endsutta"><a data-ref="sc14, ms22J_2507"><i>Takkāriyajātakaṃ aṭṭhamaṃ.</i></a></p>
</article>
</section>
</div>
</body>
</html>
