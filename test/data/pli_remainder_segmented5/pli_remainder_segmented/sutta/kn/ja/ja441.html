<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja441">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>3. Catuposathiyajātaka</i></a></h1>
</div>
<blockquote class="gatha">
<p><a data-ref="sc1, ms22J_1934, msdiv24"><i>“Yo kopaneyye na karoti kopaṃ,</i></a><br>
<a><i>Na kujjhati sappuriso kadāci;</i></a><br>
<a><i>Kuddhopi so nāvikaroti kopaṃ,</i></a><br>
<a data-var="samaṇamāhu → samaṇaṃ āhu (bj)"><i>Taṃ ve naraṃ samaṇamāhu loke”.</i></a></p>
<p><a data-ref="sc2, ms22J_1935, msdiv25"><i>“Ūnūdaro yo sahate jighacchaṃ,</i></a><br>
<a><i>Danto tapassī mitapānabhojano;</i></a><br>
<a><i>Āhārahetu na karoti pāpaṃ,</i></a><br>
<a><i>Taṃ ve naraṃ samaṇamāhu loke”.</i></a></p>
<p><a data-ref="sc3, ms22J_1936, msdiv26"><i>“Khiḍḍaṃ ratiṃ vippajahitvāna sabbaṃ,</i></a><br>
<a><i>Na cālikaṃ bhāsasi kiñci loke;</i></a><br>
<a><i>Vibhūsaṭṭhānā virato methunasmā,</i></a><br>
<a><i>Taṃ ve naraṃ samaṇamāhu loke”.</i></a></p>
<p><a data-ref="sc4, ms22J_1937, msdiv27"><i>“Pariggahaṃ lobhadhammañca sabbaṃ,</i></a><br>
<a><i>Yo ve pariññāya pariccajeti;</i></a><br>
<a><i>Dantaṃ ṭhitattaṃ amamaṃ nirāsaṃ,</i></a><br>
<a><i>Taṃ ve naraṃ samaṇamāhu loke”.</i></a></p>
<p><a data-var="kattāramanomapaññaṃ → … manomapañña (sya1ed, sya2ed, mr)" data-ref="sc5, ms22J_1938, msdiv28"><i>“Pucchāma kattāramanomapaññaṃ,</i></a><br>
<a><i>Kathāsu no viggaho atthi jāto;</i></a><br>
<a><i>Chindajja kaṅkhaṃ vicikicchitāni,</i></a><br>
<a data-var="Tadajja → tayajja (bj)"><i>Tadajja kaṅkhaṃ vitaremu sabbe”.</i></a></p>
<p><a data-ref="sc6, ms22J_1939, msdiv29"><i>“Ye paṇḍitā atthadasā bhavanti,</i></a><br>
<a><i>Bhāsanti te yoniso tattha kāle;</i></a><br>
<a><i>Kathaṃ nu kathānaṃ abhāsitānaṃ,</i></a><br>
<a><i>Atthaṃ nayeyyuṃ kusalā janindā.</i></a></p>
<p><a data-ref="sc7, ms22J_1940, msdiv30"><i>Kathaṃ have bhāsati nāgarājā,</i></a><br>
<a><i>Garuḷo pana venateyyo kimāha;</i></a><br>
<a><i>Gandhabbarājā pana kiṃ vadesi,</i></a><br>
<a><i>Kathaṃ pana kurūnaṃ rājaseṭṭho”.</i></a></p>
<p><a data-ref="sc8, ms22J_1941, msdiv31"><i>“Khantiṃ have bhāsati nāgarājā,</i></a><br>
<a><i>Appāhāraṃ garuḷo venateyyo;</i></a><br>
<a><i>Gandhabbarājā rativippahānaṃ,</i></a><br>
<a><i>Akiñcanaṃ kurūnaṃ rājaseṭṭho”.</i></a></p>
<p><a data-ref="sc9, ms22J_1942, msdiv32"><i>“Sabbāni etāni subhāsitāni,</i></a><br>
<a><i>Na hettha dubbhāsitamatthi kiñci;</i></a><br>
<a><i>Yasmiñca etāni patiṭṭhitāni,</i></a><br>
<a><i>Arāva nābhyā susamohitāni;</i></a><br>
<a><i>Catubbhi dhammehi samaṅgibhūtaṃ,</i></a><br>
<a data-var="samaṇamāhu → samaṇaṃ āhu (^mi5.3.9#1 [Aggaggasamaṇapañha])"><i>Taṃ ve naraṃ samaṇamāhu loke”.</i></a></p>
<p><a data-var="Tuvañhi → tuvaṃ nu (bj, pts-vp-pli1)" data-ref="sc10, ms22J_1943, msdiv33"><i>“Tuvañhi seṭṭho tvamanuttarosi,</i></a><br>
<a><i>Tvaṃ dhammagū dhammavidū sumedho;</i></a><br>
<a><i>Paññāya pañhaṃ samadhiggahetvā,</i></a><br>
<a><i>Acchecchi dhīro vicikicchitāni;</i></a><br>
<a><i>Acchecchi kaṅkhaṃ vicikicchitāni,</i></a><br>
<a><i>Cundo yathā nāgadantaṃ kharena.</i></a></p>
<p><a data-ref="sc11, ms22J_1944, msdiv34"><i>Nīluppalābhaṃ vimalaṃ anagghaṃ,</i></a><br>
<a><i>Vatthaṃ idaṃ dhūmasamānavaṇṇaṃ;</i></a><br>
<a><i>Pañhassa veyyākaraṇena tuṭṭho,</i></a><br>
<a><i>Dadāmi te dhammapūjāya dhīra.</i></a></p>
<p><a data-ref="sc12, ms22J_1945, msdiv35"><i>Suvaṇṇamālaṃ satapattaphullitaṃ,</i></a><br>
<a><i>Sakesaraṃ ratnasahassamaṇḍitaṃ;</i></a><br>
<a><i>Pañhassa veyyākaraṇena tuṭṭho,</i></a><br>
<a><i>Dadāmi te dhammapūjāya dhīra.</i></a></p>
<p><a data-ref="sc13, ms22J_1946, msdiv36"><i>Maṇiṃ anagghaṃ ruciraṃ pabhassaraṃ,</i></a><br>
<a data-var="Kaṇṭhāvasattaṃ → … vasitaṃ (mr)"><i>Kaṇṭhāvasattaṃ maṇibhūsitaṃ me;</i></a><br>
<a><i>Pañhassa veyyākaraṇena tuṭṭho,</i></a><br>
<a><i>Dadāmi te dhammapūjāya dhīra.</i></a></p>
<p><a data-ref="sc14, ms22J_1947, msdiv37"><i>Gavaṃ sahassaṃ usabhañca nāgaṃ,</i></a><br>
<a><i>Ājaññayutte ca rathe dasa ime;</i></a><br>
<a><i>Pañhassa veyyākaraṇena tuṭṭho,</i></a><br>
<a><i>Dadāmi te gāmavarāni soḷasa”.</i></a></p>
<p><a data-ref="sc15, ms22J_1948, msdiv38"><i>“Sāriputto tadā nāgo,</i></a><br>
<a><i>supaṇṇo pana kolito;</i></a><br>
<a><i>Gandhabbarājā anuruddho,</i></a><br>
<a><i>rājā ānandapaṇḍito;</i></a><br>
<a><i>Vidhuro bodhisatto ca,</i></a><br>
<a><i>evaṃ dhāretha jātakan”ti.</i></a></p>
</blockquote>
<p class="endsutta"><a data-var="Catuposathiyajātakaṃ → catuposathikajātakaṃ (bj, pts-vp-pli1); catuposathajātakaṃ (sya1ed, sya2ed)" data-ref="sc16, ms22J_1949"><i>Catuposathiyajātakaṃ tatiyaṃ.</i></a></p>
</article>
</section>
</div>
</body>
</html>
