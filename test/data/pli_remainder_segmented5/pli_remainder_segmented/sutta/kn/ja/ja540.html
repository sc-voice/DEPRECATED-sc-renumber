<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja540">
<article>
<div class="hgroup">
<p class="division"><a><i>Jātaka</i></a></p>
<p><a><i>Mahānipāta</i></a></p>
<p><a><i>Mūgapakkhavagga</i></a></p>
<h1><a data-var="3 Suvaṇṇasāmajātaka → sāmajātakaṃ (bj); sāmajātaka (pts-vp-pli1)"><i>3 Suvaṇṇasāmajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli6.77, ms23J_1615, msdiv296"><i>“Ko nu maṃ usunā vijjhi,</i></a><br>
<a data-var="udahārakaṃ → hārikaṃ (sya1ed, sya2ed); hāriyaṃ (mr)"><i>pamattaṃ udahārakaṃ;</i></a><br>
<a><i>Khattiyo brāhmaṇo vesso,</i></a><br>
<a><i>ko maṃ viddhā nilīyasi.</i></a></p>
<p><a data-ref="sc2, ms23J_1616, msdiv297"><i>Na me maṃsāni khajjāni,</i></a><br>
<a><i>Cammenattho na vijjati;</i></a><br>
<a><i>Atha kena nu vaṇṇena,</i></a><br>
<a><i>Viddheyyaṃ maṃ amaññatha.</i></a></p>
<p><a data-ref="sc3, ms23J_1617, msdiv298"><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayaṃ;</i></a><br>
<a><i>Puṭṭho me samma akkhāhi,</i></a><br>
<a><i>kiṃ maṃ viddhā nilīyasi”.</i></a></p>
<p><a data-ref="sc4, ms23J_1618, msdiv299"><i>“Rājāhamasmi kāsīnaṃ,</i></a><br>
<a><i>pīḷiyakkhoti maṃ vidū;</i></a><br>
<a><i>Lobhā raṭṭhaṃ pahitvāna,</i></a><br>
<a><i>migamesaṃ carāmahaṃ.</i></a></p>
<p><a data-ref="sc5, ms23J_1619, msdiv300"><i>Issatthe casmi kusalo,</i></a><br>
<a><i>daḷhadhammoti vissuto;</i></a><br>
<a><i>Nāgopi me na mucceyya,</i></a><br>
<a><i>āgato usupātanaṃ.</i></a></p>
<p><a data-var="tvaṃ kassa vā putto → tvañca kassa vā puttosi (bj, pts-vp-pli1)" data-ref="sc6, pts-vp-pli6.78, ms23J_1620, msdiv301"><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayaṃ;</i></a><br>
<a><i>Pituno attano cāpi,</i></a><br>
<a><i>nāmagottaṃ pavedaya”.</i></a></p>
<p><a data-ref="sc7, ms23J_1621, msdiv302"><i>“Nesādaputto bhaddante,</i></a><br>
<a><i>sāmo iti maṃ ñātayo;</i></a><br>
<a><i>Āmantayiṃsu jīvantaṃ,</i></a><br>
<a data-var="svajjevāhaṃ gato → svājjevaṅgato (sya1ed, sya2ed); svājjevahaṃ gato (pts-vp-pli1); svajjevaṅgate (mr)"><i>svajjevāhaṃ gato saye.</i></a></p>
<p><a data-ref="sc8, ms23J_1622, msdiv303"><i>Viddhosmi puthusallena,</i></a><br>
<a><i>savisena yathā migo;</i></a><br>
<a><i>Sakamhi lohite rāja,</i></a><br>
<a><i>passa semi paripluto.</i></a></p>
<p><a data-var="Paṭivāmagataṃ → paṭicamma gataṃ (bj, pts-vp-pli1)" data-ref="sc9, ms23J_1623, msdiv304"><i>Paṭivāmagataṃ sallaṃ,</i></a><br>
<a data-var="dhimhāmi → vihāmi (bj, pts-vp-pli1); thimhāmi (sya1ed, sya2ed)"><i>passa dhimhāmi lohitaṃ;</i></a><br>
<a><i>Āturo tyānupucchāmi,</i></a><br>
<a><i>kiṃ maṃ viddhā nilīyasi.</i></a></p>
<p><a data-ref="sc10, ms23J_1624, msdiv305"><i>Ajinamhi haññate dīpi,</i></a><br>
<a><i>nāgo dantehi haññate;</i></a><br>
<a><i>Atha kena nu vaṇṇena,</i></a><br>
<a><i>viddheyyaṃ maṃ amaññatha”.</i></a></p>
<p><a data-ref="sc11, ms23J_1625, msdiv306"><i>“Migo upaṭṭhito āsi,</i></a><br>
<a><i>āgato usupātanaṃ;</i></a><br>
<a><i>Taṃ disvā ubbijī sāma,</i></a><br>
<a><i>tena kodho mamāvisi”.</i></a></p>
<p><a data-ref="sc12, pts-vp-pli6.79, ms23J_1626, msdiv307"><i>“Yato sarāmi attānaṃ,</i></a><br>
<a><i>yato pattosmi viññutaṃ;</i></a><br>
<a><i>Na maṃ migā uttasanti,</i></a><br>
<a><i>araññe sāpadānipi.</i></a></p>
<p><a data-ref="sc13, ms23J_1627, msdiv308"><i>Yato nidhiṃ parihariṃ,</i></a><br>
<a><i>yato pattosmi yobbanaṃ;</i></a><br>
<a><i>Na maṃ migā uttasanti,</i></a><br>
<a><i>araññe sāpadānipi.</i></a></p>
<p><a data-ref="sc14, ms23J_1628, msdiv309"><i>Bhīrū kimpurisā rāja,</i></a><br>
<a><i>pabbate gandhamādane;</i></a><br>
<a><i>Sammodamānā gacchāma,</i></a><br>
<a><i>pabbatāni vanāni ca.</i></a></p>
<p><a data-var="Na maṃ migā … araññe sāpadānipi: etthantare pāṭho sī, sya1ed, sya2ed, pts-vp-pli1ed potthakesu" data-ref="sc15, ms23J_1629, msdiv310"><i>Na maṃ migā uttasanti,</i></a><br>
<a><i>araññe sāpadānipi;</i></a><br>
<a><i>Atha kena nu vaṇṇena,</i></a><br>
<a data-var="utrāsanti migā mamaṃ → uttrase so migo mamaṃ (bj); utrase so migo mamanti (pts-vp-pli1)"><i>utrāsanti migā mamaṃ”.</i></a></p>
<p><a data-var="Na taṃ tasa → na taddasā (bj, pts-vp-pli1)" data-ref="sc16, ms23J_1630, msdiv311"><i>“Na taṃ tasa migo sāma,</i></a><br>
<a><i>kiṃ tāhaṃ alikaṃ bhaṇe;</i></a><br>
<a><i>Kodhalobhābhibhūtāhaṃ,</i></a><br>
<a data-var="avassajiṃ → avissajiṃ (sya1ed, sya2ed); avissajīti (pts-vp-pli1)"><i>usuṃ te taṃ avassajiṃ.</i></a></p>
<p><a data-ref="sc17, ms23J_1631, msdiv312"><i>Kuto nu sāma āgamma,</i></a><br>
<a><i>kassa vā pahito tuvaṃ;</i></a><br>
<a><i>Udahāro nadiṃ gaccha,</i></a><br>
<a><i>āgato migasammataṃ”.</i></a></p>
<p><a data-ref="sc18, pts-vp-pli6.80, ms23J_1632, msdiv313"><i>“Andhā mātāpitā mayhaṃ,</i></a><br>
<a><i>te bharāmi brahāvane;</i></a><br>
<a><i>Tesāhaṃ udakāhāro,</i></a><br>
<a><i>āgato migasammataṃ.</i></a></p>
<p><a data-ref="sc19, ms23J_1633, msdiv314"><i>Atthi nesaṃ usāmattaṃ,</i></a><br>
<a><i>atha sāhassa jīvitaṃ;</i></a><br>
<a><i>Udakassa alābhena,</i></a><br>
<a><i>maññe andhā marissare.</i></a></p>
<p><a data-ref="sc20, ms23J_1634, msdiv315"><i>Na me idaṃ tathā dukkhaṃ,</i></a><br>
<a><i>labbhā hi pumunā idaṃ;</i></a><br>
<a><i>Yañca ammaṃ na passāmi,</i></a><br>
<a><i>taṃ me dukkhataraṃ ito.</i></a></p>
<p><a data-ref="sc21, ms23J_1635, msdiv316"><i>Na me idaṃ tathā dukkhaṃ,</i></a><br>
<a><i>labbhā hi pumunā idaṃ;</i></a><br>
<a><i>Yañca tātaṃ na passāmi,</i></a><br>
<a><i>taṃ me dukkhataraṃ ito.</i></a></p>
<p><a data-ref="sc22, ms23J_1636, msdiv317"><i>Sā nūna kapaṇā ammā,</i></a><br>
<a data-var="rucchati → rucchiti (pts-vp-pli1); ruccati (mr)"><i>cirarattāya rucchati;</i></a><br>
<a><i>Aḍḍharatte va ratte vā,</i></a><br>
<a data-var="avasucchati → avasussati (sya1ed, sya2ed)"><i>nadīva avasucchati.</i></a></p>
<p><a data-ref="sc23, ms23J_1637, msdiv318"><i>So nūna kapaṇo tāto,</i></a><br>
<a data-var="rucchati → ruccati (mr)"><i>cirarattāya rucchati;</i></a><br>
<a><i>Aḍḍharatte va ratte vā,</i></a><br>
<a data-var="avasucchati → avasussati (sya1ed, sya2ed)"><i>nadīva avasucchati.</i></a></p>
<p><a data-var="Uṭṭhānapādacariyāya → … pāricariyāya (bj, pts-vp-pli1)" data-ref="sc24, ms23J_1638, msdiv319"><i>Uṭṭhānapādacariyāya,</i></a><br>
<a><i>pādasambāhanassa ca;</i></a><br>
<a><i>Sāma tāta vilapantā,</i></a><br>
<a><i>hiṇḍissanti brahāvane.</i></a></p>
<p><a data-ref="sc25, ms23J_1639, msdiv320"><i>Idampi dutiyaṃ sallaṃ,</i></a><br>
<a><i>kampeti hadayaṃ mamaṃ;</i></a><br>
<a><i>Yañca andhe na passāmi,</i></a><br>
<a data-var="maññe hissāmi → maññe hessāmi (bj); yañca hessāmi (pts-vp-pli1); taṃ me hissāmi (mr)"><i>maññe hissāmi jīvitaṃ”.</i></a></p>
<p><a data-ref="sc26, pts-vp-pli6.81, ms23J_1640, msdiv321"><i>“Mā bāḷhaṃ paridevesi,</i></a><br>
<a><i>sāma kalyāṇadassana;</i></a><br>
<a><i>Ahaṃ kammakaro hutvā,</i></a><br>
<a><i>bharissaṃ te brahāvane.</i></a></p>
<p><a data-ref="sc27, ms23J_1641, msdiv322"><i>Issatthe casmi kusalo,</i></a><br>
<a><i>daḷhadhammoti vissuto;</i></a><br>
<a><i>Ahaṃ kammakaro hutvā,</i></a><br>
<a><i>bharissaṃ te brahāvane.</i></a></p>
<p><a data-var="Migānaṃ → magānaṃ (mr)" data-ref="sc28, ms23J_1642, msdiv323"><i>Migānaṃ vighāsamanvesaṃ,</i></a><br>
<a><i>Vanamūlaphalāni ca;</i></a><br>
<a><i>Ahaṃ kammakaro hutvā,</i></a><br>
<a><i>Bharissaṃ te brahāvane.</i></a></p>
<p><a data-ref="sc29, ms23J_1643, msdiv324"><i>Katamaṃ taṃ vanaṃ sāma,</i></a><br>
<a><i>yattha mātāpitā tava;</i></a><br>
<a><i>Ahaṃ te tathā bharissaṃ,</i></a><br>
<a><i>yathā te abharī tuvaṃ”.</i></a></p>
<p><a data-ref="sc30, ms23J_1644, msdiv325"><i>“Ayaṃ ekapadī rāja,</i></a><br>
<a><i>yoyaṃ ussīsake mama;</i></a><br>
<a><i>Ito gantvā aḍḍhakosaṃ,</i></a><br>
<a><i>tattha nesaṃ agārakaṃ;</i></a><br>
<a><i>Yattha mātāpitā mayhaṃ,</i></a><br>
<a><i>te bharassu ito gato.</i></a></p>
<p><a data-ref="sc31, pts-vp-pli6.82, ms23J_1645, msdiv326"><i>Namo te kāsirājatthu,</i></a><br>
<a><i>namo te kāsivaḍḍhana;</i></a><br>
<a><i>Andhā mātāpitā mayhaṃ,</i></a><br>
<a><i>te bharassu brahāvane.</i></a></p>
<p><a data-ref="sc32, ms23J_1646, msdiv327"><i>Añjaliṃ te paggaṇhāmi,</i></a><br>
<a><i>kāsirāja namatthu te;</i></a><br>
<a><i>Mātaraṃ pitaraṃ mayhaṃ,</i></a><br>
<a><i>vutto vajjāsi vandanaṃ”.</i></a></p>
<p><a data-ref="sc33, ms23J_1647, msdiv328"><i>Idaṃ vatvāna so sāmo,</i></a><br>
<a><i>yuvā kalyāṇadassano;</i></a><br>
<a><i>Mucchito visavegena,</i></a><br>
<a><i>visaññī samapajjatha.</i></a></p>
<p><a data-ref="sc34, ms23J_1648, msdiv329"><i>Sa rājā paridevesi,</i></a><br>
<a><i>bahuṃ kāruññasañhitaṃ;</i></a><br>
<a><i>“Ajarāmarohaṃ āsiṃ,</i></a><br>
<a data-var="ajjetaṃ ñāmi → ajjahaññāmi (mr)"><i>ajjetaṃ ñāmi no pure;</i></a><br>
<a><i>Sāmaṃ kālaṅkataṃ disvā,</i></a><br>
<a><i>natthi maccussa nāgamo.</i></a></p>
<p><a data-ref="sc35, pts-vp-pli6.83, ms23J_1649, msdiv330"><i>Yassu maṃ paṭimanteti,</i></a><br>
<a><i>savisena samappito;</i></a><br>
<a data-var="Svajja evaṃ → svajjevaṃ (bj); svājjevaṅ (sya1ed, sya2ed); svājjevaṃ (pts-vp-pli1)"><i>Svajja evaṃ gate kāle,</i></a><br>
<a><i>na kiñci mabhibhāsati.</i></a></p>
<p><a data-ref="sc36, ms23J_1650, msdiv331"><i>Nirayaṃ nūna gacchāmi,</i></a><br>
<a><i>ettha me natthi saṃsayo;</i></a><br>
<a><i>Tadā hi pakataṃ pāpaṃ,</i></a><br>
<a><i>cirarattāya kibbisaṃ.</i></a></p>
<p><a data-ref="sc37, ms23J_1651, msdiv332"><i>Bhavanti tassa vattāro,</i></a><br>
<a><i>gāme kibbisakārako;</i></a><br>
<a><i>Araññe nimmanussamhi,</i></a><br>
<a><i>ko maṃ vattumarahati.</i></a></p>
<p><a data-ref="sc38, ms23J_1652, msdiv333"><i>Sārayanti hi kammāni,</i></a><br>
<a><i>gāme saṅgaccha māṇavā;</i></a><br>
<a><i>Araññe nimmanussamhi,</i></a><br>
<a><i>ko nu maṃ sārayissati”.</i></a></p>
<p><a data-ref="sc39, pts-vp-pli6.84, ms23J_1653, msdiv334"><i>Sā devatā antarahitā,</i></a><br>
<a><i>pabbate gandhamādane;</i></a><br>
<a><i>Raññova anukampāya,</i></a><br>
<a><i>imā gāthā abhāsatha.</i></a></p>
<p><a data-var="kira → kari (bj, pts-vp-pli1)" data-ref="sc40, ms23J_1654, msdiv335"><i>“Āguṃ kira mahārāja,</i></a><br>
<a data-var="akari → akarā (bj)"><i>akari kamma dukkaṭaṃ;</i></a><br>
<a><i>Adūsakā pitāputtā,</i></a><br>
<a><i>tayo ekūsunā hatā.</i></a></p>
<p><a data-ref="sc41, ms23J_1655, msdiv336"><i>Ehi taṃ anusikkhāmi,</i></a><br>
<a><i>yathā te sugatī siyā;</i></a><br>
<a><i>Dhammenandhe vane posa,</i></a><br>
<a><i>maññehaṃ sugatī tayā”.</i></a></p>
<p><a data-ref="sc42, ms23J_1656, msdiv337"><i>Sa rājā paridevitvā,</i></a><br>
<a><i>bahuṃ kāruññasañhitaṃ;</i></a><br>
<a><i>Udakakumbhamādāya,</i></a><br>
<a><i>pakkāmi dakkhiṇāmukho.</i></a></p>
<p><a data-ref="sc43, pts-vp-pli6.85, ms23J_1657, msdiv338"><i>“Kassa nu eso padasaddo,</i></a><br>
<a><i>manussasseva āgato;</i></a><br>
<a><i>Neso sāmassa nigghoso,</i></a><br>
<a><i>ko nu tvamasi mārisa.</i></a></p>
<p><a data-ref="sc44, ms23J_1658, msdiv339"><i>Santañhi sāmo vajati,</i></a><br>
<a data-var="neyati → ñattati (bj)"><i>santaṃ pādāni neyati;</i></a><br>
<a><i>Neso sāmassa nigghoso,</i></a><br>
<a><i>ko nu tvamasi mārisa”.</i></a></p>
<p><a data-ref="sc45, ms23J_1659, msdiv340"><i>“Rājāhamasmi kāsīnaṃ,</i></a><br>
<a><i>pīḷiyakkhoti maṃ vidū;</i></a><br>
<a><i>Lobhā raṭṭhaṃ pahitvāna,</i></a><br>
<a><i>migamesaṃ carāmahaṃ.</i></a></p>
<p><a data-ref="sc46, ms23J_1660, msdiv341"><i>Issatthe casmi kusalo,</i></a><br>
<a><i>daḷhadhammoti vissuto;</i></a><br>
<a><i>Nāgopi me na mucceyya,</i></a><br>
<a><i>āgato usupātanaṃ”.</i></a></p>
<p><a data-ref="sc47, ms23J_1661, msdiv342"><i>“Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a><i>Issarosi anuppatto,</i></a><br>
<a><i>yaṃ idhatthi pavedaya.</i></a></p>
<p><a data-ref="sc48, ms23J_1662, msdiv343"><i>Tindukāni piyālāni,</i></a><br>
<a><i>madhuke kāsumāriyo;</i></a><br>
<a><i>Phalāni khuddakappāni,</i></a><br>
<a><i>bhuñja rāja varaṃ varaṃ.</i></a></p>
<p><a data-ref="sc49, ms23J_1663, msdiv344"><i>Idampi pānīyaṃ sītaṃ,</i></a><br>
<a><i>ābhataṃ girigabbharā;</i></a><br>
<a><i>Tato piva mahārāja,</i></a><br>
<a><i>sace tvaṃ abhikaṅkhasi”.</i></a></p>
<p><a data-ref="sc50, pts-vp-pli6.86, ms23J_1664, msdiv345"><i>“Nālaṃ andhā vane daṭṭhuṃ,</i></a><br>
<a><i>ko nu vo phalamāhari;</i></a><br>
<a><i>Anandhassevayaṃ sammā,</i></a><br>
<a><i>nivāpo mayha khāyati”.</i></a></p>
<p><a data-ref="sc51, ms23J_1665, msdiv346"><i>“Daharo yuvā nātibrahā,</i></a><br>
<a><i>sāmo kalyāṇadassano;</i></a><br>
<a><i>Dīghassa kesā asitā,</i></a><br>
<a data-var="sūnaggavellitā → sunagga … (sya1ed, sya2ed, pts-vp-pli1); sonagga … (mr)"><i>atho sūnaggavellitā.</i></a></p>
<p><a data-ref="sc52, ms23J_1666, msdiv347"><i>So have phalamāharitvā,</i></a><br>
<a data-var="ādāya → ādā (bj, pts-vp-pli1)"><i>ito ādāya kamaṇḍaluṃ;</i></a><br>
<a><i>Nadiṃ gato udahāro,</i></a><br>
<a><i>maññe na dūramāgato”.</i></a></p>
<p><a data-ref="sc53, ms23J_1667, msdiv348"><i>“Ahaṃ taṃ avadhiṃ sāmaṃ,</i></a><br>
<a><i>yo tuyhaṃ paricārako;</i></a><br>
<a><i>Yaṃ kumāraṃ pavedetha,</i></a><br>
<a><i>sāmaṃ kalyāṇadassanaṃ.</i></a></p>
<p><a data-ref="sc54, ms23J_1668, msdiv349"><i>Dīghassa kesā asitā,</i></a><br>
<a><i>atho sūnaggavellitā;</i></a><br>
<a><i>Tesu lohitalittesu,</i></a><br>
<a><i>seti sāmo mayā hato”.</i></a></p>
<p><a data-ref="sc55, pts-vp-pli6.87, ms23J_1669, msdiv350"><i>“Kena dukūla mantesi,</i></a><br>
<a><i>hato sāmoti vādinā;</i></a><br>
<a><i>Hato sāmoti sutvāna,</i></a><br>
<a><i>hadayaṃ me pavedhati.</i></a></p>
<p><a data-ref="sc56, ms23J_1670, msdiv351"><i>Assatthasseva taruṇaṃ,</i></a><br>
<a><i>pavāḷaṃ māluteritaṃ;</i></a><br>
<a><i>Hato sāmoti sutvāna,</i></a><br>
<a><i>hadayaṃ me pavedhati”.</i></a></p>
<p><a data-ref="sc57, ms23J_1671, msdiv352"><i>“Pārike kāsirājāyaṃ,</i></a><br>
<a><i>so sāmaṃ migasammate;</i></a><br>
<a><i>Kodhasā usunā vijjhi,</i></a><br>
<a><i>tassa mā pāpamicchimhā”.</i></a></p>
<p><a data-ref="sc58, ms23J_1672, msdiv353"><i>“Kicchā laddho piyo putto,</i></a><br>
<a><i>yo andhe abharī vane;</i></a><br>
<a><i>Taṃ ekaputtaṃ ghātimhi,</i></a><br>
<a><i>kathaṃ cittaṃ na kopaye”.</i></a></p>
<p><a data-ref="sc59, ms23J_1673, msdiv354"><i>“Kicchā laddho piyo putto,</i></a><br>
<a><i>yo andhe abharī vane;</i></a><br>
<a><i>Taṃ ekaputtaṃ ghātimhi,</i></a><br>
<a><i>akkodhaṃ āhu paṇḍitā”.</i></a></p>
<p><a data-ref="sc60, ms23J_1674, msdiv355"><i>“Mā bāḷhaṃ paridevetha,</i></a><br>
<a><i>hato sāmoti vādinā;</i></a><br>
<a><i>Ahaṃ kammakaro hutvā,</i></a><br>
<a><i>bharissāmi brahāvane.</i></a></p>
<p><a data-ref="sc61, ms23J_1675, msdiv356"><i>Issatthe casmi kusalo,</i></a><br>
<a><i>daḷhadhammoti vissuto;</i></a><br>
<a><i>Ahaṃ kammakaro hutvā,</i></a><br>
<a><i>bharissāmi brahāvane.</i></a></p>
<p><a data-ref="sc62, ms23J_1676, msdiv357"><i>Migānaṃ vighāsamanvesaṃ,</i></a><br>
<a><i>vanamūlaphalāni ca;</i></a><br>
<a><i>Ahaṃ kammakaro hutvā,</i></a><br>
<a><i>bharissāmi brahāvane”.</i></a></p>
<p><a data-ref="sc63, pts-vp-pli6.88, ms23J_1677, msdiv358"><i>“Nesa dhammo mahārāja,</i></a><br>
<a><i>netaṃ amhesu kappati;</i></a><br>
<a><i>Rājā tvamasi amhākaṃ,</i></a><br>
<a><i>pāde vandāma te mayaṃ”.</i></a></p>
<p><a data-ref="sc64, ms23J_1678, msdiv359"><i>“Dhammaṃ nesādā bhaṇatha,</i></a><br>
<a><i>katā apacitī tayā;</i></a><br>
<a data-var="tvamasi → tvamahi (?)"><i>Pitā tvamasi amhākaṃ,</i></a><br>
<a data-var="tvamasi → tvamahi (?)"><i>mātā tvamasi pārike”.</i></a></p>
<p><a data-ref="sc65, ms23J_1679, msdiv360"><i>“Namo te kāsirājatthu,</i></a><br>
<a><i>namo te kāsivaḍḍhana;</i></a><br>
<a><i>Añjaliṃ te paggaṇhāma,</i></a><br>
<a><i>yāva sāmānupāpaya.</i></a></p>
<p><a data-var="samajjantā → pamajjantā (bj); pavaṭṭantā (pts-vp-pli1)" data-ref="sc66, ms23J_1680, msdiv361"><i>Tassa pāde samajjantā,</i></a><br>
<a><i>mukhañca bhujadassanaṃ;</i></a><br>
<a><i>Saṃsumbhamānā attānaṃ,</i></a><br>
<a><i>kālamāgamayāmase”.</i></a></p>
<p><a data-ref="sc67, pts-vp-pli6.89, ms23J_1681, msdiv362"><i>“Brahā vāḷamigākiṇṇaṃ,</i></a><br>
<a><i>ākāsantaṃva dissati;</i></a><br>
<a><i>Yattha sāmo hato seti,</i></a><br>
<a><i>candova patito chamā.</i></a></p>
<p><a data-ref="sc68, ms23J_1682, msdiv363"><i>Brahā vāḷamigākiṇṇaṃ,</i></a><br>
<a><i>ākāsantaṃva dissati;</i></a><br>
<a><i>Yattha sāmo hato seti,</i></a><br>
<a><i>sūriyova patito chamā.</i></a></p>
<p><a data-ref="sc69, ms23J_1683, msdiv364"><i>Brahā vāḷamigākiṇṇaṃ,</i></a><br>
<a><i>ākāsantaṃva dissati;</i></a><br>
<a><i>Yattha sāmo hato seti,</i></a><br>
<a data-var="patikunthito → patikuṇṭhito (bj); parikuṇṭhito (sya1ed, sya2ed, pts-vp-pli1)"><i>paṃsunā patikunthito.</i></a></p>
<p><a data-ref="sc70, ms23J_1684, msdiv365"><i>Brahā vāḷamigākiṇṇaṃ,</i></a><br>
<a><i>ākāsantaṃva dissati;</i></a><br>
<a><i>Yattha sāmo hato seti,</i></a><br>
<a><i>idheva vasathassame”.</i></a></p>
<p><a data-ref="sc71, ms23J_1685, msdiv366"><i>“Yadi tattha sahassāni,</i></a><br>
<a data-var="niyutāni → nahutāni (bj, sya1ed, sya2ed, pts-vp-pli1)"><i>satāni niyutāni ca;</i></a><br>
<a><i>Nevamhākaṃ bhayaṃ koci,</i></a><br>
<a><i>vane vāḷesu vijjati”.</i></a></p>
<p><a data-ref="sc72, ms23J_1686, msdiv367"><i>Tato andhānamādāya,</i></a><br>
<a><i>kāsirājā brahāvane;</i></a><br>
<a><i>Hatthe gahetvā pakkāmi,</i></a><br>
<a><i>yattha sāmo hato ahu.</i></a></p>
<p><a data-ref="sc73, pts-vp-pli6.90, ms23J_1687, msdiv368"><i>Disvāna patitaṃ sāmaṃ,</i></a><br>
<a><i>puttakaṃ paṃsukunthitaṃ;</i></a><br>
<a><i>Apaviddhaṃ brahāraññe,</i></a><br>
<a><i>candaṃva patitaṃ chamā.</i></a></p>
<p><a data-ref="sc74, ms23J_1688, msdiv369"><i>Disvāna patitaṃ sāmaṃ,</i></a><br>
<a><i>puttakaṃ paṃsukunthitaṃ;</i></a><br>
<a><i>Apaviddhaṃ brahāraññe,</i></a><br>
<a><i>sūriyaṃva patitaṃ chamā.</i></a></p>
<p><a data-ref="sc75, ms23J_1689, msdiv370"><i>Disvāna patitaṃ sāmaṃ,</i></a><br>
<a><i>puttakaṃ paṃsukunthitaṃ;</i></a><br>
<a><i>Apaviddhaṃ brahāraññe,</i></a><br>
<a data-var="kalūnaṃ → karuṇaṃ (bj, pts-vp-pli1)"><i>kalūnaṃ paridevayuṃ.</i></a></p>
<p><a data-ref="sc76, ms23J_1690, msdiv371"><i>Disvāna patitaṃ sāmaṃ,</i></a><br>
<a><i>puttakaṃ paṃsukunthitaṃ;</i></a><br>
<a><i>Bāhā paggayha pakkanduṃ,</i></a><br>
<a><i>“adhammo kira bho iti.</i></a></p>
<p><a data-ref="sc77, ms23J_1691, msdiv372"><i>Bāḷhaṃ kho tvaṃ pamattosi,</i></a><br>
<a><i>sāma kalyāṇadassana;</i></a><br>
<a data-var="ajjevaṃ → svajjevaṃ (mr)"><i>Yo ajjevaṃ gate kāle,</i></a><br>
<a><i>na kiñci mabhibhāsasi.</i></a></p>
<p><a data-ref="sc78, ms23J_1692, msdiv373"><i>Bāḷhaṃ kho tvaṃ padittosi,</i></a><br>
<a><i>sāma kalyāṇadassana;</i></a><br>
<a><i>Yo ajjevaṃ gate kāle,</i></a><br>
<a><i>na kiñci mabhibhāsasi.</i></a></p>
<p><a data-ref="sc79, ms23J_1693, msdiv374"><i>Bāḷhaṃ kho tvaṃ pakuddhosi,</i></a><br>
<a><i>sāma kalyāṇadassana;</i></a><br>
<a><i>Yo ajjevaṃ gate kāle,</i></a><br>
<a><i>na kiñci mabhibhāsasi.</i></a></p>
<p><a data-ref="sc80, ms23J_1694, msdiv375"><i>Bāḷhaṃ kho tvaṃ pasuttosi,</i></a><br>
<a><i>sāma kalyāṇadassana;</i></a><br>
<a><i>Yo ajjevaṃ gate kāle,</i></a><br>
<a><i>na kiñci mabhibhāsasi.</i></a></p>
<p><a data-ref="sc81, ms23J_1695, msdiv376"><i>Bāḷhaṃ kho tvaṃ vimanosi,</i></a><br>
<a><i>sāma kalyāṇadassana;</i></a><br>
<a><i>Yo ajjevaṃ gate kāle,</i></a><br>
<a><i>na kiñci mabhibhāsasi.</i></a></p>
<p><a data-var="paṃsugataṃ → paṅkagataṃ (bj, pts-vp-pli1)" data-ref="sc82, ms23J_1696, msdiv377"><i>Jaṭaṃ valinaṃ paṃsugataṃ,</i></a><br>
<a data-var="saṇṭhapessati → saṇṭhapessāmi (bj)"><i>ko dāni saṇṭhapessati;</i></a><br>
<a><i>Sāmo ayaṃ kālaṅkato,</i></a><br>
<a><i>andhānaṃ paricārako.</i></a></p>
<p><a data-var="sammajjamādāya → ce sammajjanādāya (bj); no sammajjanādāya (sya1ed, sya2ed); vā sammajjanādāya (pts-vp-pli1)" data-ref="sc83, ms23J_1697, msdiv378"><i>Ko me sammajjamādāya,</i></a><br>
<a><i>sammajjissati assamaṃ;</i></a><br>
<a><i>Sāmo ayaṃ kālaṅkato,</i></a><br>
<a><i>andhānaṃ paricārako.</i></a></p>
<p><a data-ref="sc84, ms23J_1698, msdiv379"><i>Ko dāni nhāpayissati,</i></a><br>
<a><i>sītenuṇhodakena ca;</i></a><br>
<a><i>Sāmo ayaṃ kālaṅkato,</i></a><br>
<a><i>andhānaṃ paricārako.</i></a></p>
<p><a data-ref="sc85, pts-vp-pli6.91, ms23J_1699, msdiv380"><i>Ko dāni bhojayissati,</i></a><br>
<a><i>vanamūlaphalāni ca;</i></a><br>
<a><i>Sāmo ayaṃ kālaṅkato,</i></a><br>
<a><i>andhānaṃ paricārako”.</i></a></p>
<p><a data-ref="sc86, ms23J_1700, msdiv381"><i>Disvāna patitaṃ sāmaṃ,</i></a><br>
<a><i>puttakaṃ paṃsukunthitaṃ;</i></a><br>
<a><i>Aṭṭitā puttasokena,</i></a><br>
<a><i>mātā saccaṃ abhāsatha.</i></a></p>
<p><a data-ref="sc87, ms23J_1701, msdiv382"><i>“Yena saccenayaṃ sāmo,</i></a><br>
<a><i>dhammacārī pure ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc88, ms23J_1702, msdiv383"><i>Yena saccenayaṃ sāmo,</i></a><br>
<a><i>brahmacārī pure ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc89, ms23J_1703, msdiv384"><i>Yena saccenayaṃ sāmo,</i></a><br>
<a><i>saccavādī pure ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc90, ms23J_1704, msdiv385"><i>Yena saccenayaṃ sāmo,</i></a><br>
<a data-var="mātāpettibharo → mātāpetibharo (sya1ed, sya2ed); mātāpittibharo (mr)"><i>mātāpettibharo ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc91, ms23J_1705, msdiv386"><i>Yena saccenayaṃ sāmo,</i></a><br>
<a><i>kule jeṭṭhāpacāyiko;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc92, ms23J_1706, msdiv387"><i>Yena saccenayaṃ sāmo,</i></a><br>
<a><i>pāṇā piyataro mama;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-var="kiñcitthi → kiñcatthi (bj, pts-vp-pli1)" data-ref="sc93, ms23J_1707, msdiv388"><i>Yaṃ kiñcitthi kataṃ puññaṃ,</i></a><br>
<a><i>Mayhañceva pitucca te;</i></a><br>
<a><i>Sabbena tena kusalena,</i></a><br>
<a><i>Visaṃ sāmassa haññatu”.</i></a></p>
<p><a data-ref="sc94, pts-vp-pli6.92, ms23J_1708, msdiv389"><i>Disvāna patitaṃ sāmaṃ,</i></a><br>
<a><i>puttakaṃ paṃsukunthitaṃ;</i></a><br>
<a><i>Aṭṭito puttasokena,</i></a><br>
<a><i>pitā saccaṃ abhāsatha.</i></a></p>
<p><a data-ref="sc95, ms23J_1709, msdiv390"><i>“Yena saccenayaṃ sāmo,</i></a><br>
<a><i>dhammacārī pure ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc96, ms23J_1710, msdiv391"><i>Yena saccenayaṃ sāmo,</i></a><br>
<a><i>brahmacārī pure ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc97, ms23J_1711, msdiv392"><i>Yena saccenayaṃ sāmo,</i></a><br>
<a><i>saccavādī pure ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc98, ms23J_1712, msdiv393"><i>Yena saccenayaṃ sāmo,</i></a><br>
<a><i>mātāpettibharo ahu;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc99, ms23J_1713, msdiv394"><i>Yena saccenayaṃ sāmo,</i></a><br>
<a><i>kule jeṭṭhāpacāyiko;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc100, ms23J_1714, msdiv395"><i>Yena saccenayaṃ sāmo,</i></a><br>
<a><i>pāṇā piyataro mama;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-var="kiñcitthi → kiñcatthi (bj, pts-vp-pli1)" data-ref="sc101, ms23J_1715, msdiv396"><i>Yaṃ kiñcitthi kataṃ puññaṃ,</i></a><br>
<a><i>Mayhañceva mātucca te;</i></a><br>
<a><i>Sabbena tena kusalena,</i></a><br>
<a><i>Visaṃ sāmassa haññatu.</i></a></p>
<p><a data-ref="sc102, ms23J_1716, msdiv397"><i>Sā devatā antarahitā,</i></a><br>
<a><i>pabbate gandhamādane;</i></a><br>
<a><i>Sāmassa anukampāya,</i></a><br>
<a><i>imaṃ saccaṃ abhāsatha.</i></a></p>
<p><a data-ref="sc103, ms23J_1717, msdiv398"><i>Pabbatyāhaṃ gandhamādane,</i></a><br>
<a data-var="cirarattanivāsinī → ciraṃ rattaṃ nivāsinī (sya1ed, sya2ed)"><i>cirarattanivāsinī;</i></a><br>
<a><i>Na me piyataro koci,</i></a><br>
<a data-var="sāmena → sāmā na (bj, pts-vp-pli1)"><i>añño sāmena vijjati;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu.</i></a></p>
<p><a data-ref="sc104, ms23J_1718, msdiv399"><i>Sabbe vanā gandhamayā,</i></a><br>
<a><i>pabbate gandhamādane;</i></a><br>
<a><i>Etena saccavajjena,</i></a><br>
<a><i>visaṃ sāmassa haññatu”.</i></a></p>
<p><a data-ref="sc105, ms23J_1719, msdiv400"><i>Tesaṃ lālappamānānaṃ,</i></a><br>
<a><i>bahuṃ kāruññasañhitaṃ;</i></a><br>
<a><i>Khippaṃ sāmo samuṭṭhāsi,</i></a><br>
<a><i>yuvā kalyāṇadassano.</i></a></p>
<p><a data-var="bhaddaṃ vo → bhaddante (mr)" data-ref="sc106, pts-vp-pli6.93, ms23J_1720, msdiv401"><i>“Sāmohamasmi bhaddaṃ vo,</i></a><br>
<a><i>Sotthināmhi samuṭṭhito;</i></a><br>
<a><i>Mā bāḷhaṃ paridevetha,</i></a><br>
<a><i>Mañjunābhivadetha maṃ”.</i></a></p>
<p><a data-ref="sc107, ms23J_1721, msdiv402"><i>“Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a><i>Issarosi anuppatto,</i></a><br>
<a><i>yaṃ idhatthi pavedaya.</i></a></p>
<p><a data-ref="sc108, ms23J_1722, msdiv403"><i>Tindukāni piyālāni,</i></a><br>
<a><i>madhuke kāsumāriyo;</i></a><br>
<a><i>Phalāni khuddakappāni,</i></a><br>
<a><i>bhuñja rāja varaṃ varaṃ.</i></a></p>
<p><a data-ref="sc109, ms23J_1723, msdiv404"><i>Atthi me pānīyaṃ sītaṃ,</i></a><br>
<a><i>ābhataṃ girigabbharā;</i></a><br>
<a><i>Tato piva mahārāja,</i></a><br>
<a><i>sace tvaṃ abhikaṅkhasi”.</i></a></p>
<p><a data-ref="sc110, ms23J_1724, msdiv405"><i>“Sammuyhāmi pamuyhāmi,</i></a><br>
<a><i>sabbā muyhanti me disā;</i></a><br>
<a><i>Petaṃ taṃ sāma maddakkhiṃ,</i></a><br>
<a><i>ko nu tvaṃ sāma jīvasi”.</i></a></p>
<p><a data-ref="sc111, ms23J_1725, msdiv406"><i>“Api jīvaṃ mahārāja,</i></a><br>
<a><i>purisaṃ gāḷhavedanaṃ;</i></a><br>
<a><i>Upanītamanasaṅkappaṃ,</i></a><br>
<a><i>jīvantaṃ maññate mataṃ.</i></a></p>
<p><a data-ref="sc112, ms23J_1726, msdiv407"><i>Api jīvaṃ mahārāja,</i></a><br>
<a><i>purisaṃ gāḷhavedanaṃ;</i></a><br>
<a><i>Taṃ nirodhagataṃ santaṃ,</i></a><br>
<a><i>jīvantaṃ maññate mataṃ.</i></a></p>
<p><a data-ref="sc113, pts-vp-pli6.94, ms23J_1727, msdiv408"><i>Yo mātaraṃ pitaraṃ vā,</i></a><br>
<a><i>macco dhammena posati;</i></a><br>
<a><i>Devāpi naṃ tikicchanti,</i></a><br>
<a><i>mātāpettibharaṃ naraṃ.</i></a></p>
<p><a data-ref="sc114, ms23J_1728, msdiv409"><i>Yo mātaraṃ pitaraṃ vā,</i></a><br>
<a><i>macco dhammena posati;</i></a><br>
<a><i>Idheva naṃ pasaṃsanti,</i></a><br>
<a><i>pecca sagge pamodati”.</i></a></p>
<p><a data-ref="sc115, ms23J_1729, msdiv410"><i>“Esa bhiyyo pamuyhāmi,</i></a><br>
<a><i>Sabbā muyhanti me disā;</i></a><br>
<a data-var="Saraṇaṃ taṃ sāma gacchāmi → saraṇaṃ sāma gacchāmi (sya1ed, sya2ed, mr)"><i>Saraṇaṃ taṃ sāma gacchāmi,</i></a><br>
<a><i>Tvañca me saraṇaṃ bhava”.</i></a></p>
<p><a data-ref="sc116, ms23J_1730, msdiv411"><i>“Dhammaṃ cara mahārāja,</i></a><br>
<a><i>mātāpitūsu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc117, ms23J_1731, msdiv412"><i>Dhammaṃ cara mahārāja,</i></a><br>
<a><i>puttadāresu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc118, ms23J_1732, msdiv413"><i>Dhammaṃ cara mahārāja,</i></a><br>
<a><i>mittāmaccesu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc119, ms23J_1733, msdiv414"><i>Dhammaṃ cara mahārāja,</i></a><br>
<a><i>vāhanesu balesu ca;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc120, ms23J_1734, msdiv415"><i>Dhammaṃ cara mahārāja,</i></a><br>
<a><i>gāmesu nigamesu ca;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc121, ms23J_1735, msdiv416"><i>Dhammaṃ cara mahārāja,</i></a><br>
<a><i>raṭṭhesu janapadesu ca;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc122, ms23J_1736, msdiv417"><i>Dhammaṃ cara mahārāja,</i></a><br>
<a><i>samaṇabrāhmaṇesu ca;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc123, ms23J_1737, msdiv418"><i>Dhammaṃ cara mahārāja,</i></a><br>
<a><i>migapakkhīsu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc124, ms23J_1738, msdiv419"><i>Dhammaṃ cara mahārāja,</i></a><br>
<a><i>dhammo ciṇṇo sukhāvaho;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc125, ms23J_1739, msdiv420"><i>Dhammaṃ cara mahārāja,</i></a><br>
<a><i>saindā devā sabrahmakā;</i></a><br>
<a><i>Suciṇṇena divaṃ pattā,</i></a><br>
<a><i>mā dhammaṃ rāja pāmado”ti.</i></a></p>
</blockquote>
<p class="endsutta"><a data-var="Suvaṇṇasāmajātakaṃ → sāmajātakaṃ (bj, pts-vp-pli1)" data-ref="sc126, ms23J_1740"><i>Suvaṇṇasāmajātakaṃ tatiyaṃ.</i></a></p>
</article>
</section>
</div>
</body>
</html>
