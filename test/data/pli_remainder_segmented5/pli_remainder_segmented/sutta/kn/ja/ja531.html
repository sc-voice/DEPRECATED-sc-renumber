<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja531">
<article>
<div class="hgroup">
<p class="division"><a><i>Jātaka</i></a></p>
<p><a><i>Sattatinipāta</i></a></p>
<p><a><i>Kusavagga</i></a></p>
<h1><a><i>1. Kusajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.289, ms23J_582, msdiv1"><i>“Idaṃ te raṭṭhaṃ sadhanaṃ sayoggaṃ,</i></a><br>
<a><i>Sakāyuraṃ sabbakāmūpapannaṃ;</i></a><br>
<a data-var="rajjaṃ → raṭṭhaṃ (mr)"><i>Idaṃ te rajjaṃ anusāsa amma,</i></a><br>
<a><i>Gacchāmahaṃ yattha piyā pabhāvatī”.</i></a></p>
<p><a data-ref="sc2, pts-vp-pli5.293, ms23J_583, msdiv2"><i>“Anujjubhūtena haraṃ mahantaṃ,</i></a><br>
<a data-var="nisīthakāle → nisīda kāle (mr)"><i>Divā ca ratto ca nisīthakāle;</i></a><br>
<a data-var="kusāvatiṃ kusa → kusāvatiṃ (sya1ed, sya2ed, mr)"><i>Paṭigaccha tvaṃ khippaṃ kusāvatiṃ kusa,</i></a><br>
<a><i>Nicchāmi dubbaṇṇamahaṃ vasantaṃ”.</i></a></p>
<p><a data-ref="sc3, ms23J_584, msdiv3"><i>“Nāhaṃ gamissāmi ito kusāvatiṃ,</i></a><br>
<a><i>Pabhāvatī vaṇṇapalobhito tava;</i></a><br>
<a><i>Ramāmi maddassa niketaramme,</i></a><br>
<a><i>Hitvāna raṭṭhaṃ tava dassane rato.</i></a></p>
<p><a data-ref="sc4, ms23J_585, msdiv4"><i>Pabhāvatī vaṇṇapalobhito tava,</i></a><br>
<a data-var="mediniṃ → medaniṃ (sya1ed, sya2ed, mr)"><i>Sammūḷharūpo vicarāmi mediniṃ;</i></a><br>
<a><i>Disaṃ na jānāmi kutomhi āgato,</i></a><br>
<a><i>Tayamhi matto migamandalocane.</i></a></p>
<p><a data-ref="sc5, ms23J_586, msdiv5"><i>Suvaṇṇacīravasane,</i></a><br>
<a><i>jātarūpasumekhale;</i></a><br>
<a><i>Sussoṇi tava kāmā hi,</i></a><br>
<a><i>nāhaṃ rajjena matthiko”.</i></a></p>
<p><a data-var="Abbhūti → abbhū hi (bj); abhūti (sya1ed, sya2ed); abbhu hi (pts-vp-pli1)" data-ref="sc6, pts-vp-pli5.295, ms23J_587, msdiv6"><i>“Abbhūti tassa bho hoti,</i></a><br>
<a><i>yo anicchantamicchati;</i></a><br>
<a data-var="kāmesi → kāmehi (bj, sya1ed, sya2ed, pts-vp-pli1)"><i>Akāmaṃ rāja kāmesi,</i></a><br>
<a data-var="akantaṃ kantumicchasi → akanto kantamicchasi (bj, sya1ed, sya2ed, pts-vp-pli1)"><i>akantaṃ kantumicchasi”.</i></a></p>
<p><a data-ref="sc7, ms23J_588, msdiv7"><i>“Akāmaṃ vā sakāmaṃ vā,</i></a><br>
<a><i>yo naro labhate piyaṃ;</i></a><br>
<a><i>Lābhamettha pasaṃsāma,</i></a><br>
<a><i>alābho tattha pāpako”.</i></a></p>
<p><a data-ref="sc8, ms23J_589, msdiv8"><i>“Pāsāṇasāraṃ khaṇasi,</i></a><br>
<a><i>kaṇikārassa dārunā;</i></a><br>
<a><i>Vātaṃ jālena bādhesi,</i></a><br>
<a><i>yo anicchantamicchasi”.</i></a></p>
<p><a data-ref="sc9, ms23J_590, msdiv9"><i>“Pāsāṇo nūna te hadaye,</i></a><br>
<a><i>ohito mudulakkhaṇe;</i></a><br>
<a><i>Yo te sātaṃ na vindāmi,</i></a><br>
<a><i>tirojanapadāgato.</i></a></p>
<p><a data-var="bhakuṭiṃ → bhūkuṭiṃ (bj, pts-vp-pli1)" data-ref="sc10, pts-vp-pli5.296, ms23J_591, msdiv10"><i>Yadā maṃ bhakuṭiṃ katvā,</i></a><br>
<a data-var="rājaputtī udikkhati → rājaputti udikkhasi (bj, pts-vp-pli1)"><i>rājaputtī udikkhati;</i></a><br>
<a><i>Āḷāriko tadā homi,</i></a><br>
<a data-var="maddassantepure → maddassa thīpure (bj, pts-vp-pli1)"><i>rañño maddassantepure.</i></a></p>
<p><a data-ref="sc11, ms23J_592, msdiv11"><i>Yadā umhayamānā maṃ,</i></a><br>
<a data-var="rājaputtī udikkhati → rājaputti udikkhasi (bj, pts-vp-pli1)"><i>rājaputtī udikkhati;</i></a><br>
<a><i>Nāḷāriko tadā homi,</i></a><br>
<a><i>rājā homi tadā kuso”.</i></a></p>
<p><a data-ref="sc12, ms23J_593, msdiv12"><i>“Sace hi vacanaṃ saccaṃ,</i></a><br>
<a><i>nemittānaṃ bhavissati;</i></a><br>
<a><i>Neva me tvaṃ patī assa,</i></a><br>
<a><i>kāmaṃ chindantu sattadhā”.</i></a></p>
<p><a data-ref="sc13, ms23J_594, msdiv13"><i>“Sace hi vacanaṃ saccaṃ,</i></a><br>
<a><i>aññesaṃ yadi vā mamaṃ;</i></a><br>
<a><i>Neva tuyhaṃ patī atthi,</i></a><br>
<a><i>añño sīhassarā kusā”.</i></a></p>
<p><a data-ref="sc14, pts-vp-pli5.297, ms23J_595, msdiv14"><i>“Nekkhaṃ gīvaṃ te kāressaṃ,</i></a><br>
<a><i>patvā khujje kusāvatiṃ;</i></a><br>
<a><i>Sace maṃ nāganāsūrū,</i></a><br>
<a><i>olokeyya pabhāvatī.</i></a></p>
<p><a data-ref="sc15, ms23J_596, msdiv15"><i>Nekkhaṃ gīvaṃ te kāressaṃ,</i></a><br>
<a><i>patvā khujje kusāvatiṃ;</i></a><br>
<a><i>Sace maṃ nāganāsūrū,</i></a><br>
<a><i>ālapeyya pabhāvatī.</i></a></p>
<p><a data-ref="sc16, ms23J_597, msdiv16"><i>Nekkhaṃ gīvaṃ te kāressaṃ,</i></a><br>
<a><i>patvā khujje kusāvatiṃ;</i></a><br>
<a><i>Sace maṃ nāganāsūrū,</i></a><br>
<a><i>umhāyeyya pabhāvatī.</i></a></p>
<p><a data-ref="sc17, ms23J_598, msdiv17"><i>Nekkhaṃ gīvaṃ te kāressaṃ,</i></a><br>
<a><i>patvā khujje kusāvatiṃ;</i></a><br>
<a><i>Sace maṃ nāganāsūrū,</i></a><br>
<a><i>pamhāyeyya pabhāvatī.</i></a></p>
<p><a data-ref="sc18, ms23J_599, msdiv18"><i>Nekkhaṃ gīvaṃ te kāressaṃ,</i></a><br>
<a><i>patvā khujje kusāvatiṃ;</i></a><br>
<a><i>Sace maṃ nāganāsūrū,</i></a><br>
<a><i>pāṇīhi upasamphuse”.</i></a></p>
<p><a data-ref="sc19, pts-vp-pli5.298, ms23J_600, msdiv19"><i>“Na hi nūnāyaṃ rājaputtī,</i></a><br>
<a><i>kuse sātampi vindati;</i></a><br>
<a><i>Āḷārike bhate pose,</i></a><br>
<a><i>vetanena anatthike”.</i></a></p>
<p><a data-var="nūnāyaṃ sā → nūna ayaṃ (bj, sya1ed, sya2ed)" data-ref="sc20, ms23J_601, msdiv20"><i>“Na hi nūnāyaṃ sā khujjā,</i></a><br>
<a><i>labhati jivhāya chedanaṃ;</i></a><br>
<a><i>Sunisitena satthena,</i></a><br>
<a><i>evaṃ dubbhāsitaṃ bhaṇaṃ”.</i></a></p>
<p><a data-ref="sc21, ms23J_602, msdiv21"><i>“Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Mahāyasoti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc22, ms23J_603, msdiv22"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Mahaddhanoti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc23, ms23J_604, msdiv23"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Mahabbaloti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc24, ms23J_605, msdiv24"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Mahāraṭṭhoti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc25, ms23J_606, msdiv25"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Mahārājāti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc26, ms23J_607, msdiv26"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Sīhassaroti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc27, ms23J_608, msdiv27"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Vaggussaroti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc28, ms23J_609, msdiv28"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Bindussaroti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc29, ms23J_610, msdiv29"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Mañjussaroti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc30, ms23J_611, msdiv30"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a data-var="Madhussaroti → madhurassaroti (bj, sya1ed, sya2ed)"><i>Madhussaroti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc31, ms23J_612, msdiv31"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Satasippoti katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc32, ms23J_613, msdiv32"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a data-var="katvāna → karitvāna (bj)"><i>Khattiyotipi katvāna,</i></a><br>
<a><i>karassu rucire piyaṃ.</i></a></p>
<p><a data-ref="sc33, ms23J_614, msdiv33"><i>Mā naṃ rūpena pāmesi,</i></a><br>
<a><i>ārohena pabhāvati;</i></a><br>
<a><i>Kusarājāti katvāna,</i></a><br>
<a><i>karassu rucire piyaṃ”.</i></a></p>
<p><a data-ref="sc34, pts-vp-pli5.301, ms23J_615, msdiv34"><i>“Ete nāgā upatthaddhā,</i></a><br>
<a data-var="vammitā → vammikā (sya1ed, sya2ed)"><i>sabbe tiṭṭhanti vammitā;</i></a><br>
<a><i>Purā maddanti pākāraṃ,</i></a><br>
<a><i>ānentetaṃ pabhāvatiṃ”.</i></a></p>
<p><a data-var="bile → khaṇḍe (bj, pts-vp-pli1)" data-ref="sc35, ms23J_616, msdiv35"><i>“Satta bile karitvāna,</i></a><br>
<a><i>ahametaṃ pabhāvatiṃ;</i></a><br>
<a><i>Khattiyānaṃ padassāmi,</i></a><br>
<a><i>ye maṃ hantuṃ idhāgatā”.</i></a></p>
<p><a data-ref="sc36, ms23J_617, msdiv36"><i>“Avuṭṭhahi rājaputtī,</i></a><br>
<a><i>sāmā koseyyavāsinī;</i></a><br>
<a><i>Assupuṇṇehi nettehi,</i></a><br>
<a><i>dāsīgaṇapurakkhatā”.</i></a></p>
<p><a data-ref="sc37, pts-vp-pli5.302, ms23J_618, msdiv37"><i>“Taṃ nūna kakkūpanisevitaṃ mukhaṃ,</i></a><br>
<a><i>Ādāsadantātharupaccavekkhitaṃ;</i></a><br>
<a><i>Subhaṃ sunettaṃ virajaṃ anaṅgaṇaṃ,</i></a><br>
<a><i>Chuddhaṃ vane ṭhassati khattiyehi.</i></a></p>
<p><a data-ref="sc38, ms23J_619, msdiv38"><i>Te nūna me asite vellitagge,</i></a><br>
<a><i>Kese mudū candanasāralitte;</i></a><br>
<a><i>Samākule sīvathikāya majjhe,</i></a><br>
<a data-var="parikaḍḍhissanti → parikaḍḍhayanti (bj, sya1ed, sya2ed, pts-vp-pli1)"><i>Pādehi gijjhā parikaḍḍhissanti.</i></a></p>
<p><a data-ref="sc39, ms23J_620, msdiv39"><i>Tā nūna me tambanakhā sulomā,</i></a><br>
<a><i>Bāhā mudū candanasāralittā;</i></a><br>
<a><i>Chinnā vane ujjhitā khattiyehi,</i></a><br>
<a data-var="dhaṅko → vako (pts-vp-pli1)"><i>Gayha dhaṅko gacchati yenakāmaṃ.</i></a></p>
<p><a data-ref="sc40, ms23J_621, msdiv40"><i>Te nūna tālūpanibhe alambe,</i></a><br>
<a><i>Nisevite kāsikacandanena;</i></a><br>
<a data-var="lambissati → lambahīti (pts-vp-pli1) | siṅgālo → sigālo (bj, sya1ed, sya2ed, pts-vp-pli1)"><i>Thanesu me lambissati siṅgālo,</i></a><br>
<a><i>Mātūva putto taruṇo tanūjo.</i></a></p>
<p><a data-ref="sc41, ms23J_622, msdiv41"><i>Taṃ nūna soṇiṃ puthulaṃ sukoṭṭitaṃ,</i></a><br>
<a><i>Nisevitaṃ kañcanamekhalāhi;</i></a><br>
<a><i>Chinnaṃ vane khattiyehī avatthaṃ,</i></a><br>
<a data-var="Siṅgālasaṅghā parikaḍḍhissanti → siṅgālasaṅghā parikaḍḍhayanti (bj); sigālasaṅghā parikaḍḍhayanti (sya1ed, sya2ed); gayhā vako gacchati yenakāmaṃ (pts-vp-pli1)"><i>Siṅgālasaṅghā parikaḍḍhissanti.</i></a></p>
<p><a data-var="dhaṅkā → vakā (pts-vp-pli1)" data-ref="sc42, ms23J_623, msdiv42"><i>Soṇā dhaṅkā siṅgālā ca,</i></a><br>
<a><i>ye caññe santi dāṭhino;</i></a><br>
<a><i>Ajarā nūna hessanti,</i></a><br>
<a><i>bhakkhayitvā pabhāvatiṃ.</i></a></p>
<p><a data-ref="sc43, ms23J_624, msdiv43"><i>Sace maṃsāni hariṃsu,</i></a><br>
<a><i>khattiyā dūragāmino;</i></a><br>
<a><i>Aṭṭhīni amma yācitvā,</i></a><br>
<a><i>anupathe dahātha naṃ.</i></a></p>
<p><a data-ref="sc44, ms23J_625, msdiv44"><i>Khettāni amma kāretvā,</i></a><br>
<a data-var="ropaya → ropaye (sya1ed, sya2ed, mr)"><i>kaṇikārettha ropaya;</i></a><br>
<a><i>Yadā te pupphitā assu,</i></a><br>
<a><i>hemantānaṃ himaccaye;</i></a><br>
<a data-var="mamaṃ → mama (pts-vp-pli1)"><i>Sareyyātha mamaṃ amma,</i></a><br>
<a><i>evaṃvaṇṇā pabhāvatī”.</i></a></p>
<p><a data-ref="sc45, pts-vp-pli5.303, ms23J_626, msdiv45"><i>“Tassā mātā udaṭṭhāsi,</i></a><br>
<a><i>khattiyā devavaṇṇinī;</i></a><br>
<a><i>Disvā asiñca sūnañca,</i></a><br>
<a><i>rañño maddassantepure”.</i></a></p>
<p><a data-ref="sc46, ms23J_627, msdiv46"><i>“Iminā nūna asinā,</i></a><br>
<a><i>susaññaṃ tanumajjhimaṃ;</i></a><br>
<a data-var="madda → mama (bj); maddo (pts-vp-pli1)"><i>Dhītaraṃ madda hantvāna,</i></a><br>
<a data-var="padassasi → padassatīti (pts-vp-pli1); padassati (mr)"><i>khattiyānaṃ padassasi.</i></a></p>
<p><a data-ref="sc47, ms23J_628, msdiv47"><i>Na me akāsi vacanaṃ,</i></a><br>
<a><i>atthakāmāya puttike;</i></a><br>
<a><i>Sājja lohitasañchannā,</i></a><br>
<a data-var="gacchasi → gañchisi (bj, pts-vp-pli1)"><i>gacchasi yamasādhanaṃ.</i></a></p>
<p><a data-ref="sc48, ms23J_629, msdiv48"><i>Evamāpajjatī poso,</i></a><br>
<a><i>pāpiyañca nigacchati;</i></a><br>
<a><i>Yo ve hitānaṃ vacanaṃ,</i></a><br>
<a data-var="na karoti → na karaṃ (bj)"><i>na karoti atthadassinaṃ.</i></a></p>
<p><a data-var="Sace ca ajja → tvaṃ amma (bj); saceva ajja (sya1ed, sya2ed); tvaṃ ajja (pts-vp-pli1) | dhāresi → vāresi (pts-vp-pli1)" data-ref="sc49, ms23J_630, msdiv49"><i>Sace ca ajja dhāresi,</i></a><br>
<a><i>kumāraṃ cārudassanaṃ;</i></a><br>
<a><i>Kusena jātaṃ khattiyaṃ,</i></a><br>
<a><i>suvaṇṇamaṇimekhalaṃ;</i></a><br>
<a data-var="Pūjitaṃ → pūjitā (pts-vp-pli1)"><i>Pūjitaṃ ñātisaṅghehi,</i></a><br>
<a data-var="gacchasi → gañchisi (bj, pts-vp-pli1)"><i>na gacchasi yamakkhayaṃ.</i></a></p>
<p><a data-ref="sc50, ms23J_631, msdiv50"><i>Yatthassu bherī nadati,</i></a><br>
<a data-var="nikūjati → paṭikujjati (bj); nikuñjati (pts-vp-pli1)"><i>kuñjaro ca nikūjati;</i></a><br>
<a><i>Khattiyānaṃ kule bhadde,</i></a><br>
<a><i>kiṃ nu sukhataraṃ tato.</i></a></p>
<p><a data-var="ca sisati → asso hasisati (bj); asso hasiyati (sya1ed, sya2ed); asso ca siṃsati (pts-vp-pli1)" data-ref="sc51, ms23J_632, msdiv51"><i>Asso ca sisati dvāre,</i></a><br>
<a><i>kumāro uparodati;</i></a><br>
<a><i>Khattiyānaṃ kule bhadde,</i></a><br>
<a><i>kiṃ nu sukhataraṃ tato.</i></a></p>
<p><a data-ref="sc52, ms23J_633, msdiv52"><i>Mayūrakoñcābhirude,</i></a><br>
<a><i>kokilābhinikūjite;</i></a><br>
<a><i>Khattiyānaṃ kule bhadde,</i></a><br>
<a><i>kiṃ nu sukhataraṃ tato”.</i></a></p>
<p><a data-ref="sc53, pts-vp-pli5.305, ms23J_634, msdiv53"><i>“Kahaṃ nu so sattumaddano,</i></a><br>
<a><i>pararaṭṭhappamaddano;</i></a><br>
<a><i>Kuso soḷārapaññāṇo,</i></a><br>
<a><i>yo no dukkhā pamocaye”.</i></a></p>
<p><a data-ref="sc54, ms23J_635, msdiv54"><i>“Idheva so sattumaddano,</i></a><br>
<a><i>pararaṭṭhappamaddano;</i></a><br>
<a><i>Kuso soḷārapaññāṇo,</i></a><br>
<a data-var="sabbe vadhissati → yo no dukkhā pamocaye (bj); yo ne sabbe vadhissati (sya1ed, sya2ed); so no sabbe vadhissatīti (pts-vp-pli1)"><i>yo te sabbe vadhissati”.</i></a></p>
<p><a data-ref="sc55, ms23J_636, msdiv55"><i>“Ummattikā nu bhaṇasi,</i></a><br>
<a data-var="Andhabālā pabhāsasi → ādu bālāva bhāsasi (bj, pts-vp-pli1)"><i>Andhabālā pabhāsasi;</i></a><br>
<a><i>Kuso ce āgato assa,</i></a><br>
<a data-var="na → kiṃ nu (sya1ed, sya2ed, mr)"><i>Kiṃ na jānemu taṃ mayaṃ”.</i></a></p>
<p><a data-ref="sc56, pts-vp-pli5.306, ms23J_637, msdiv56"><i>“Eso āḷāriko poso,</i></a><br>
<a><i>kumārīpuramantare;</i></a><br>
<a><i>Daḷhaṃ katvāna saṃvelliṃ,</i></a><br>
<a><i>kumbhiṃ dhovati oṇato”.</i></a></p>
<p><a data-ref="sc57, ms23J_638, msdiv57"><i>“Veṇī tvamasi caṇḍālī,</i></a><br>
<a><i>adūsi kulagandhinī;</i></a><br>
<a><i>Kathaṃ maddakule jātā,</i></a><br>
<a><i>dāsaṃ kayirāsi kāmukaṃ”.</i></a></p>
<p><a data-ref="sc58, ms23J_639, msdiv58"><i>“Namhi veṇī na caṇḍālī,</i></a><br>
<a><i>na camhi kulagandhinī;</i></a><br>
<a><i>Okkākaputto bhaddante,</i></a><br>
<a><i>tvaṃ nu dāsoti maññasi”.</i></a></p>
<p><a data-ref="sc59, ms23J_640, msdiv59"><i>“Yo brāhmaṇasahassāni,</i></a><br>
<a><i>sadā bhojeti vīsatiṃ;</i></a><br>
<a><i>Okkākaputto bhaddante,</i></a><br>
<a><i>tvaṃ nu dāsoti maññasi.</i></a></p>
<p><a data-ref="sc60, pts-vp-pli5.307, ms23J_641, msdiv60"><i>Yassa nāgasahassāni,</i></a><br>
<a><i>sadā yojenti vīsatiṃ;</i></a><br>
<a><i>Okkākaputto bhaddante,</i></a><br>
<a><i>tvaṃ nu dāsoti maññasi.</i></a></p>
<p><a data-ref="sc61, ms23J_642, msdiv61"><i>Yassa assasahassāni,</i></a><br>
<a><i>sadā yojenti vīsatiṃ;</i></a><br>
<a><i>Okkākaputto bhaddante,</i></a><br>
<a><i>tvaṃ nu dāsoti maññasi.</i></a></p>
<p><a data-ref="sc62, ms23J_643, msdiv62"><i>Yassa rathasahassāni,</i></a><br>
<a><i>sadā yojenti vīsatiṃ;</i></a><br>
<a><i>Okkākaputto bhaddante,</i></a><br>
<a><i>tvaṃ nu dāsoti maññasi.</i></a></p>
<p><a data-var="ayaṃ gāthā pts-vp-pli1ed potthakeyeva" data-ref="sc63, ms23J_644"><i>Yassa usabhasahassāni,</i></a><br>
<a><i>sadā yojenti vīsatiṃ;</i></a><br>
<a><i>Okkākaputto bhaddante,</i></a><br>
<a><i>tvaṃ nu dāsoti maññasi.</i></a></p>
<p><a data-ref="sc64, ms23J_645, msdiv63"><i>Yassa dhenusahassāni,</i></a><br>
<a data-var="duhanti vīsatiṃ → duyhanti vīsati (bj, pts-vp-pli1); dūhanti vīsati (sya1ed, sya2ed)"><i>sadā duhanti vīsatiṃ;</i></a><br>
<a><i>Okkākaputto bhaddante,</i></a><br>
<a><i>tvaṃ nu dāsoti maññasi”.</i></a></p>
<p><a data-ref="sc65, ms23J_646, msdiv64"><i>“Taggha te dukkaṭaṃ bāle,</i></a><br>
<a><i>yaṃ khattiyaṃ mahabbalaṃ;</i></a><br>
<a><i>Nāgaṃ maṇḍūkavaṇṇena,</i></a><br>
<a data-var="na naṃ → na taṃ (bj, pts-vp-pli1) | akkhāsidhāgataṃ → akkhāsi āgataṃ (bj); akkhāsi māgataṃ (sya1ed, sya2ed)"><i>na naṃ akkhāsidhāgataṃ”.</i></a></p>
<p><a data-ref="sc66, ms23J_647, msdiv65"><i>“Aparādhaṃ mahārāja,</i></a><br>
<a><i>tvaṃ no khama rathesabha;</i></a><br>
<a><i>Yaṃ taṃ aññātavesena,</i></a><br>
<a><i>nāññāsimhā idhāgataṃ”.</i></a></p>
<p><a data-ref="sc67, ms23J_648, msdiv66"><i>“Mādisassa na taṃ channaṃ,</i></a><br>
<a><i>yohaṃ āḷāriko bhave;</i></a><br>
<a><i>Tvaññeva me pasīdassu,</i></a><br>
<a><i>natthi te deva dukkaṭaṃ”.</i></a></p>
<p><a data-ref="sc68, pts-vp-pli5.308, ms23J_649, msdiv67"><i>“Gaccha bāle khamāpehi,</i></a><br>
<a><i>kusarājaṃ mahabbalaṃ;</i></a><br>
<a data-var="rājā → kusarājā (sabbattha)"><i>Khamāpito kuso rājā,</i></a><br>
<a><i>so te dassati jīvitaṃ”.</i></a></p>
<p><a data-ref="sc69, ms23J_650, msdiv68"><i>“Pitussa vacanaṃ sutvā,</i></a><br>
<a><i>devavaṇṇī pabhāvatī;</i></a><br>
<a><i>Sirasā aggahī pāde,</i></a><br>
<a><i>kusarājaṃ mahabbalaṃ”.</i></a></p>
<p><a data-ref="sc70, ms23J_651, msdiv69"><i>“Yāmā ratyo atikkantā,</i></a><br>
<a><i>tāmā deva tayā vinā;</i></a><br>
<a><i>Vande te sirasā pāde,</i></a><br>
<a><i>mā me kujjha rathesabha.</i></a></p>
<p><a data-var="Sabbaṃ → saccan (bj, sya1ed, sya2ed); sacaṃ (pts-vp-pli1)" data-ref="sc71, ms23J_652, msdiv70"><i>Sabbaṃ te paṭijānāmi,</i></a><br>
<a><i>mahārāja suṇohi me;</i></a><br>
<a><i>Na cāpi appiyaṃ tuyhaṃ,</i></a><br>
<a><i>kareyyāmi ahaṃ puna.</i></a></p>
<p><a data-ref="sc72, ms23J_653, msdiv71"><i>Evañce yācamānāya,</i></a><br>
<a><i>vacanaṃ me na kāhasi;</i></a><br>
<a><i>Idāni maṃ tāto hantvā,</i></a><br>
<a><i>khattiyānaṃ padassati”.</i></a></p>
<p><a data-ref="sc73, ms23J_654, msdiv72"><i>“Evaṃ te yācamānāya,</i></a><br>
<a><i>kiṃ na kāhāmi te vaco;</i></a><br>
<a><i>Vikuddho tyasmi kalyāṇi,</i></a><br>
<a><i>mā tvaṃ bhāyi pabhāvati.</i></a></p>
<p><a data-var="Sabbaṃ → saccan (bj, sya1ed, sya2ed); sacaṃ (pts-vp-pli1)" data-ref="sc74, pts-vp-pli5.309, ms23J_655, msdiv73"><i>Sabbaṃ te paṭijānāmi,</i></a><br>
<a><i>rājaputti suṇohi me;</i></a><br>
<a><i>Na cāpi appiyaṃ tuyhaṃ,</i></a><br>
<a><i>kareyyāmi ahaṃ puna.</i></a></p>
<p><a data-ref="sc75, ms23J_656, msdiv74"><i>Tava kāmā hi sussoṇi,</i></a><br>
<a data-var="pahu → bahuṃ (bj, pts-vp-pli1, mr); bahu (sya1ed, sya2ed) | titikkhisaṃ → titikkhissaṃ (pts-vp-pli1)"><i>pahu dukkhaṃ titikkhisaṃ;</i></a><br>
<a><i>Bahuṃ maddakulaṃ hantvā,</i></a><br>
<a><i>nayituṃ taṃ pabhāvati”.</i></a></p>
<p><a data-ref="sc76, ms23J_657, msdiv75"><i>“Yojayantu rathe asse,</i></a><br>
<a><i>nānācitte samāhite;</i></a><br>
<a><i>Atha dakkhatha me vegaṃ,</i></a><br>
<a data-var="vidhamantassa → vidhamentassa (sabbattha)"><i>vidhamantassa sattavo”.</i></a></p>
<p><a data-ref="sc77, ms23J_658, msdiv76"><i>“Tañca tattha udikkhiṃsu,</i></a><br>
<a><i>rañño maddassantepure;</i></a><br>
<a><i>Vijambhamānaṃ sīhaṃva,</i></a><br>
<a><i>phoṭentaṃ diguṇaṃ bhujaṃ.</i></a></p>
<p><a data-ref="sc78, pts-vp-pli5.310, ms23J_659, msdiv77"><i>Hatthikkhandhañca āruyha,</i></a><br>
<a><i>āropetvā pabhāvatiṃ;</i></a><br>
<a><i>Saṅgāmaṃ otaritvāna,</i></a><br>
<a><i>sīhanādaṃ nadī kuso.</i></a></p>
<p><a data-ref="sc79, ms23J_660, msdiv78"><i>Tassa taṃ nadato sutvā,</i></a><br>
<a><i>sīhassevitare migā;</i></a><br>
<a><i>Khattiyā vipalāyiṃsu,</i></a><br>
<a data-var="kusasaddabhayaṭṭitā → kusaddasabhayaṭṭitā (bj); kusasaddabhayaṭṭhitā (pts-vp-pli1)"><i>kusasaddabhayaṭṭitā.</i></a></p>
<p><a data-ref="sc80, ms23J_661, msdiv79"><i>Hatthārohā anīkaṭṭhā,</i></a><br>
<a><i>rathikā pattikārakā;</i></a><br>
<a><i>Aññamaññassa chindanti,</i></a><br>
<a><i>kusasaddabhayaṭṭitā.</i></a></p>
<p><a data-ref="sc81, ms23J_662, msdiv80"><i>Tasmiṃ saṅgāmasīsasmiṃ,</i></a><br>
<a data-var="haṭṭhamānaso → tuṭṭhamānaso (bj)"><i>passitvā haṭṭhamānaso;</i></a><br>
<a><i>Kusassa rañño devindo,</i></a><br>
<a><i>adā verocanaṃ maṇiṃ.</i></a></p>
<p><a data-ref="sc82, ms23J_663, msdiv81"><i>So taṃ vijitvā saṅgāmaṃ,</i></a><br>
<a><i>laddhā verocanaṃ maṇiṃ;</i></a><br>
<a><i>Hatthikkhandhagato rājā,</i></a><br>
<a><i>pāvekkhi nagaraṃ puraṃ.</i></a></p>
<p><a data-var="Jīvaggāhaṃ → jīvagāhaṃ (bj, pts-vp-pli1)" data-ref="sc83, ms23J_664, msdiv82"><i>Jīvaggāhaṃ gahetvāna,</i></a><br>
<a><i>bandhitvā satta khattiye;</i></a><br>
<a><i>Sasurassupanāmesi,</i></a><br>
<a><i>ime te deva sattavo.</i></a></p>
<p><a data-ref="sc84, ms23J_665, msdiv83"><i>Sabbeva te vasaṃ gatā,</i></a><br>
<a><i>amittā vihatā tava;</i></a><br>
<a><i>Kāmaṃ karohi te tayā,</i></a><br>
<a><i>muñca vā te hanassu vā”.</i></a></p>
<p><a data-ref="sc85, pts-vp-pli5.311, ms23J_666, msdiv84"><i>“Tuyheva sattavo ete,</i></a><br>
<a><i>na hi te mayha sattavo;</i></a><br>
<a><i>Tvaññeva no mahārāja,</i></a><br>
<a><i>muñca vā te hanassu vā”.</i></a></p>
<p><a data-ref="sc86, ms23J_667, msdiv85"><i>“Imā te dhītaro satta,</i></a><br>
<a><i>devakaññūpamā subhā;</i></a><br>
<a><i>Dadāhi nesaṃ ekekaṃ,</i></a><br>
<a><i>hontu jāmātaro tava”.</i></a></p>
<p><a data-ref="sc87, ms23J_668, msdiv86"><i>“Amhākañceva tāsañca,</i></a><br>
<a><i>tvaṃ no sabbesamissaro;</i></a><br>
<a><i>Tvaññeva no mahārāja,</i></a><br>
<a><i>dehi nesaṃ yadicchasi”.</i></a></p>
<p><a data-ref="sc88, ms23J_669, msdiv87"><i>Ekamekassa ekekaṃ,</i></a><br>
<a><i>adā sīhassaro kuso;</i></a><br>
<a><i>Khattiyānaṃ tadā tesaṃ,</i></a><br>
<a><i>rañño maddassa dhītaro.</i></a></p>
<p><a data-ref="sc89, ms23J_670, msdiv88"><i>Pīṇitā tena lābhena,</i></a><br>
<a><i>tuṭṭhā sīhassare kuse;</i></a><br>
<a><i>Sakaraṭṭhāni pāyiṃsu,</i></a><br>
<a><i>khattiyā satta tāvade.</i></a></p>
<p><a data-ref="sc90, ms23J_671, msdiv89"><i>Pabhāvatiñca ādāya,</i></a><br>
<a data-var="subhaṃ → tadā (pts-vp-pli1)"><i>maṇiṃ verocanaṃ subhaṃ;</i></a><br>
<a><i>Kusāvatiṃ kuso rājā,</i></a><br>
<a><i>agamāsi mahabbalo.</i></a></p>
<p><a data-ref="sc91, ms23J_672, msdiv90"><i>Tyassu ekarathe yantā,</i></a><br>
<a><i>pavisantā kusāvatiṃ;</i></a><br>
<a><i>Samānā vaṇṇarūpena,</i></a><br>
<a data-var="nāññamaññātirocisuṃ → nāññamaññamatirocayuṃ (bj)"><i>nāññamaññātirocisuṃ.</i></a></p>
<p><a data-var="saṅgacchi → saṅgañchi (bj, sya1ed, sya2ed, pts-vp-pli1)" data-ref="sc92, ms23J_673, msdiv91"><i>Mātā puttena saṅgacchi,</i></a><br>
<a><i>ubhayo ca jayampatī;</i></a><br>
<a><i>Samaggā te tadā āsuṃ,</i></a><br>
<a><i>phītaṃ dharaṇimāvasunti.</i></a></p>
</blockquote>
<p class="endsutta"><a data-ref="sc93, ms23J_674"><i>Kusajātakaṃ paṭhamaṃ.</i></a></p>
</article>
</section>
</div>
</body>
</html>
