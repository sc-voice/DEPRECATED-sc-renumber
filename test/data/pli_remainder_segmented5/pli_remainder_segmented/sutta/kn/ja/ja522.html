<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja522">
<article>
<div class="hgroup">
<p class="division"><a><i>Jātaka</i></a></p>
<p><a><i>Cattālīsanipāta</i></a></p>
<p><a><i>Tesakuṇavagga</i></a></p>
<h1><a><i>2. Sarabhaṅgajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.136, ms23J_52, msdiv50"><i>“Alaṅkatā kuṇḍalino suvatthā,</i></a><br>
<a data-var="Veḷuriyamuttātharukhaggabandhā → … baddhā (pts-vp-pli1)"><i>Veḷuriyamuttātharukhaggabandhā;</i></a><br>
<a><i>Rathesabhā tiṭṭhatha ke nu tumhe,</i></a><br>
<a><i>Kathaṃ vo jānanti manussaloke”.</i></a></p>
<p><a data-ref="sc2, pts-vp-pli5.137, ms23J_53, msdiv51"><i>“Ahamaṭṭhako bhīmaratho panāyaṃ,</i></a><br>
<a data-var="uggatoyaṃ → uggato ayaṃ (bj, pts-vp-pli1); uggatāyaṃ (mr)"><i>Kāliṅgarājā pana uggatoyaṃ;</i></a><br>
<a data-var="Susaññatānaṃ isīnaṃ → susaññatānisinaṃ (pts-vp-pli1)"><i>Susaññatānaṃ isīnaṃ dassanāya,</i></a><br>
<a><i>Idhāgatā pucchitāyemha pañhe”.</i></a></p>
<p><a data-var="tiṭṭhasi → tiṭṭhati (bj, pts-vp-pli1)" data-ref="sc3, ms23J_54, msdiv52"><i>“Vehāyasaṃ tiṭṭhasi antalikkhe,</i></a><br>
<a><i>Pathaddhuno pannaraseva cando;</i></a><br>
<a><i>Pucchāmi taṃ yakkha mahānubhāva,</i></a><br>
<a><i>Kathaṃ taṃ jānanti manussaloke”.</i></a></p>
<p><a data-ref="sc4, ms23J_55, msdiv53"><i>“Yamāhu devesu sujampatīti,</i></a><br>
<a><i>Maghavāti taṃ āhu manussaloke;</i></a><br>
<a><i>Sa devarājā idamajja patto,</i></a><br>
<a><i>Susaññatānaṃ isīnaṃ dassanāya”.</i></a></p>
<p><a data-ref="sc5, pts-vp-pli5.138, ms23J_56, msdiv54"><i>“Dūre sutā no isayo samāgatā,</i></a><br>
<a><i>Mahiddhikā iddhiguṇūpapannā;</i></a><br>
<a><i>Vandāmi te ayire pasannacitto,</i></a><br>
<a><i>Ye jīvalokettha manussaseṭṭhā”.</i></a></p>
<p><a data-var="ciradikkhitānaṃ → … dakkhitānaṃ (sya1ed, sya2ed, pts-vp-pli1)" data-ref="sc6, ms23J_57, msdiv55"><i>“Gandho isīnaṃ ciradikkhitānaṃ,</i></a><br>
<a><i>Kāyā cuto gacchati mālutena;</i></a><br>
<a><i>Ito paṭikkamma sahassanetta,</i></a><br>
<a><i>Gandho isīnaṃ asuci devarāja”.</i></a></p>
<p><a data-ref="sc7, pts-vp-pli5.139, ms23J_58, msdiv56"><i>“Gandho isīnaṃ ciradikkhitānaṃ,</i></a><br>
<a><i>Kāyā cuto gacchatu mālutena;</i></a><br>
<a><i>Vicitrapupphaṃ surabhiṃva mālaṃ,</i></a><br>
<a><i>Gandhañca etaṃ pāṭikaṅkhāma bhante;</i></a><br>
<a><i>Na hettha devā paṭikkūlasaññino”.</i></a></p>
<p><a data-ref="sc8, ms23J_59, msdiv57"><i>“Purindado bhūtapatī yasassī,</i></a><br>
<a data-var="sakko → idaṃ padaṃ bj, sya1ed, sya2ed, pts-vp-pli1 potthakesu"><i>Devānamindo sakko maghavā sujampati;</i></a><br>
<a><i>Sa devarājā asuragaṇappamaddano,</i></a><br>
<a><i>Okāsamākaṅkhati pañha pucchituṃ.</i></a></p>
<p><a data-ref="sc9, ms23J_60, msdiv58"><i>Ko nevimesaṃ idha paṇḍitānaṃ,</i></a><br>
<a><i>Pañhe puṭṭho nipuṇe byākarissati;</i></a><br>
<a><i>Tiṇṇañca raññaṃ manujādhipānaṃ,</i></a><br>
<a><i>Devānamindassa ca vāsavassa”.</i></a></p>
<p><a data-var="isi → isī (bj, pts-vp-pli1) | tapassī → yasassī (bj)" data-ref="sc10, pts-vp-pli5.140, ms23J_61, msdiv59"><i>“Ayaṃ isi sarabhaṅgo tapassī,</i></a><br>
<a><i>Yato jāto virato methunasmā;</i></a><br>
<a data-var="Āceraputto → ācariyaputto (bj, pts-vp-pli1, mr)"><i>Āceraputto suvinītarūpo,</i></a><br>
<a><i>So nesaṃ pañhāni viyākarissati”.</i></a></p>
<p><a data-ref="sc11, ms23J_62, msdiv60"><i>“Koṇḍañña pañhāni viyākarohi,</i></a><br>
<a><i>Yācanti taṃ isayo sādhurūpā;</i></a><br>
<a><i>Koṇḍañña eso manujesu dhammo,</i></a><br>
<a data-var="vuddhamāgacchati → vuḍḍha … (sya1ed, sya2ed); vaddha … (pts-vp-pli1); buddha … (mr)"><i>Yaṃ vuddhamāgacchati esa bhāro”.</i></a></p>
<p><a data-ref="sc12, ms23J_63, msdiv61"><i>“Katāvakāsā pucchantu bhonto,</i></a><br>
<a><i>Yaṃ kiñci pañhaṃ manasābhipatthitaṃ;</i></a><br>
<a><i>Ahañhi taṃ taṃ vo viyākarissaṃ,</i></a><br>
<a><i>Ñatvā sayaṃ lokamimaṃ parañca”.</i></a></p>
<p><a data-ref="sc13, pts-vp-pli5.141, ms23J_64, msdiv62"><i>Tato ca maghavā sakko,</i></a><br>
<a><i>atthadassī purindado;</i></a><br>
<a><i>Apucchi paṭhamaṃ pañhaṃ,</i></a><br>
<a><i>yañcāsi abhipatthitaṃ.</i></a></p>
<p><a data-var="sū → kiṃsu (bj)" data-ref="sc14, ms23J_65, msdiv63"><i>“Kiṃ sū vadhitvā na kadāci socati,</i></a><br>
<a><i>Kissappahānaṃ isayo vaṇṇayanti;</i></a><br>
<a><i>Kassīdha vuttaṃ pharusaṃ khametha,</i></a><br>
<a><i>Akkhāhi me koṇḍañña etamatthaṃ”.</i></a></p>
<p><a data-ref="sc15, ms23J_66, msdiv64"><i>“Kodhaṃ vadhitvā na kadāci socati,</i></a><br>
<a><i>Makkhappahānaṃ isayo vaṇṇayanti;</i></a><br>
<a><i>Sabbesaṃ vuttaṃ pharusaṃ khametha,</i></a><br>
<a><i>Etaṃ khantiṃ uttamamāhu santo”.</i></a></p>
<p><a data-var="Sakkā ubhinnaṃ → hi dvinnaṃ (pts-vp-pli1)" data-ref="sc16, ms23J_67, msdiv65"><i>“Sakkā ubhinnaṃ vacanaṃ titikkhituṃ,</i></a><br>
<a data-var="seṭṭhatarassa → seṭṭhanarassa (pts-vp-pli1)"><i>Sadisassa vā seṭṭhatarassa vāpi;</i></a><br>
<a><i>Kathaṃ nu hīnassa vaco khametha,</i></a><br>
<a><i>Akkhāhi me koṇḍañña etamatthaṃ”.</i></a></p>
<p><a data-ref="sc17, pts-vp-pli5.142, ms23J_68, msdiv66"><i>“Bhayā hi seṭṭhassa vaco khametha,</i></a><br>
<a><i>Sārambhahetū pana sādisassa;</i></a><br>
<a><i>Yo cīdha hīnassa vaco khametha,</i></a><br>
<a><i>Etaṃ khantiṃ uttamamāhu santo”.</i></a></p>
<p><a data-var="catupattharūpaṃ → catumaṭṭharūpaṃ (sya1ed, sya2ed, pts-vp-pli1)" data-ref="sc18, ms23J_69, msdiv67"><i>“Kathaṃ vijaññā catupattharūpaṃ,</i></a><br>
<a><i>Seṭṭhaṃ sarikkhaṃ athavāpi hīnaṃ;</i></a><br>
<a><i>Virūparūpena caranti santo,</i></a><br>
<a><i>Tasmā hi sabbesaṃ vaco khametha”.</i></a></p>
<p><a data-ref="sc19, ms23J_70, msdiv68"><i>“Na hetamatthaṃ mahatīpi senā,</i></a><br>
<a><i>Sarājikā yujjhamānā labhetha;</i></a><br>
<a><i>Yaṃ khantimā sappuriso labhetha,</i></a><br>
<a><i>Khantī balassūpasamanti verā”.</i></a></p>
<p><a data-ref="sc20, ms23J_71, msdiv69"><i>“Subhāsitaṃ te anumodiyāna,</i></a><br>
<a><i>Aññaṃ taṃ pucchāmi tadiṅgha brūhi;</i></a><br>
<a data-var="ahuṃ → ahū (bj, sya1ed, sya2ed, pts-vp-pli1) | nāḷikero → nāḷikīro (bj, pts-vp-pli1); nālikīro (sya1ed, sya2ed)"><i>Yathā ahuṃ daṇḍakī nāḷikero,</i></a><br>
<a><i>Athajjuno kalābu cāpi rājā;</i></a><br>
<a><i>Tesaṃ gatiṃ brūhi supāpakamminaṃ,</i></a><br>
<a><i>Katthūpapannā isinaṃ viheṭhakā”.</i></a></p>
<p><a data-var="Kisañhi → kīsaṃ hi (sya1ed, sya2ed); kisaṃpi (pts-vp-pli1)" data-ref="sc21, ms23J_72, msdiv70"><i>“Kisañhi vacchaṃ avakiriya daṇḍakī,</i></a><br>
<a><i>Ucchinnamūlo sajano saraṭṭho;</i></a><br>
<a><i>Kukkuḷanāme nirayamhi paccati,</i></a><br>
<a><i>Tassa phuliṅgāni patanti kāye.</i></a></p>
<p><a data-var="aheṭhayi → avañcasi (pts-vp-pli1)" data-ref="sc22, ms23J_73, msdiv71"><i>Yo saññate pabbajite aheṭhayi,</i></a><br>
<a><i>Dhammaṃ bhaṇante samaṇe adūsake;</i></a><br>
<a><i>Taṃ nāḷikeraṃ sunakhā parattha,</i></a><br>
<a><i>Saṅgamma khādanti viphandamānaṃ.</i></a></p>
<p><a data-ref="sc23, pts-vp-pli5.144, ms23J_74, msdiv72"><i>Athajjuno niraye sattisūle,</i></a><br>
<a data-var="uddhampādo → uddhapādo (bj, sya1ed, sya2ed); addhapādo (pts-vp-pli1)"><i>Avaṃsiro patito uddhampādo;</i></a><br>
<a><i>Aṅgīrasaṃ gotamaṃ heṭhayitvā,</i></a><br>
<a><i>Khantiṃ tapassiṃ cirabrahmacāriṃ.</i></a></p>
<p><a data-ref="sc24, ms23J_75, msdiv73"><i>Yo khaṇḍaso pabbajitaṃ achedayi,</i></a><br>
<a><i>Khantiṃ vadantaṃ samaṇaṃ adūsakaṃ;</i></a><br>
<a><i>Kalābuvīciṃ upapajja paccati,</i></a><br>
<a data-var="Mahāpatāpaṃ → mahābhitāpaṃ (pts-vp-pli1)"><i>Mahāpatāpaṃ kaṭukaṃ bhayānakaṃ.</i></a></p>
<p><a data-ref="sc25, ms23J_76, msdiv74"><i>Etāni sutvā nirayāni paṇḍito,</i></a><br>
<a><i>Aññāni pāpiṭṭhatarāni cettha;</i></a><br>
<a><i>Dhammaṃ care samaṇabrāhmaṇesu,</i></a><br>
<a><i>Evaṃkaro saggamupeti ṭhānaṃ”.</i></a></p>
<p><a data-ref="sc26, pts-vp-pli5.146, ms23J_77, msdiv75"><i>“Subhāsitaṃ te anumodiyāna,</i></a><br>
<a><i>Aññaṃ taṃ pucchāmi tadiṅgha brūhi;</i></a><br>
<a><i>Kathaṃvidhaṃ sīlavantaṃ vadanti,</i></a><br>
<a><i>Kathaṃvidhaṃ paññavantaṃ vadanti;</i></a><br>
<a><i>Kathaṃvidhaṃ sappurisaṃ vadanti,</i></a><br>
<a><i>Kathaṃvidhaṃ no siri no jahāti”.</i></a></p>
<p><a data-var="yodha → yo ca (pts-vp-pli1)" data-ref="sc27, ms23J_78, msdiv76"><i>“Kāyena vācāya ca yodha saññato,</i></a><br>
<a><i>Manasā ca kiñci na karoti pāpaṃ;</i></a><br>
<a data-var="bhaṇeti → bhaṇāti (bj, sya1ed, sya2ed, pts-vp-pli1)"><i>Na attahetū alikaṃ bhaṇeti,</i></a><br>
<a><i>Tathāvidhaṃ sīlavantaṃ vadanti.</i></a></p>
<p><a data-var="manasābhicintayaṃ → manasā vicintayaṃ (bj)" data-ref="sc28, ms23J_79, msdiv77"><i>Gambhīrapañhaṃ manasābhicintayaṃ,</i></a><br>
<a><i>Nāccāhitaṃ kamma karoti luddaṃ;</i></a><br>
<a data-var="Kālāgataṃ → kālābhataṃ (pts-vp-pli1)"><i>Kālāgataṃ atthapadaṃ na riñcati,</i></a><br>
<a><i>Tathāvidhaṃ paññavantaṃ vadanti.</i></a></p>
<p><a data-ref="sc29, ms23J_80, msdiv78"><i>Yo ve kataññū katavedi dhīro,</i></a><br>
<a><i>Kalyāṇamitto daḷhabhatti ca hoti;</i></a><br>
<a><i>Dukhitassa sakkacca karoti kiccaṃ,</i></a><br>
<a><i>Tathāvidhaṃ sappurisaṃ vadanti.</i></a></p>
<p><a data-ref="sc30, ms23J_81, msdiv79"><i>Etehi sabbehi guṇehupeto,</i></a><br>
<a><i>Saddho mudū saṃvibhāgī vadaññū;</i></a><br>
<a><i>Saṅgāhakaṃ sakhilaṃ saṇhavācaṃ,</i></a><br>
<a><i>Tathāvidhaṃ no siri no jahāti”.</i></a></p>
<p><a data-ref="sc31, pts-vp-pli5.148, ms23J_82, msdiv80"><i>“Subhāsitaṃ te anumodiyāna,</i></a><br>
<a><i>Aññaṃ taṃ pucchāmi tadiṅgha brūhi;</i></a><br>
<a><i>Sīlaṃ siriñcāpi satañca dhammaṃ,</i></a><br>
<a><i>Paññañca kaṃ seṭṭhataraṃ vadanti”.</i></a></p>
<p><a data-ref="sc32, ms23J_83, msdiv81"><i>“Paññā hi seṭṭhā kusalā vadanti,</i></a><br>
<a><i>Nakkhattarājāriva tārakānaṃ;</i></a><br>
<a data-var="Sīlaṃ sīrī cāpi → siriñcāpi (bj); sirī cāpi (aṭṭha.) | dhammo → dhammā (pts-vp-pli1)"><i>Sīlaṃ sīrī cāpi satañca dhammo,</i></a><br>
<a><i>Anvāyikā paññavato bhavanti”.</i></a></p>
<p><a data-ref="sc33, ms23J_84, msdiv82"><i>“Subhāsitaṃ te anumodiyāna,</i></a><br>
<a><i>Aññaṃ taṃ pucchāmi tadiṅgha brūhi;</i></a><br>
<a><i>Kathaṃkaro kintikaro kimācaraṃ,</i></a><br>
<a><i>Kiṃ sevamāno labhatīdha paññaṃ;</i></a><br>
<a data-var="Paññāya dāni paṭipadaṃ → paññāyidāni paṭipadaṃ (bj); paññāyadānippaṭipadaṃ (sya1ed, sya2ed); paññāya dānippaṭipaṃ (csp1ed)"><i>Paññāya dāni paṭipadaṃ vadehi,</i></a><br>
<a><i>Kathaṃkaro paññavā hoti macco”.</i></a></p>
<p><a data-ref="sc34, ms23J_85, msdiv83"><i>“Sevetha vuddhe nipuṇe bahussute,</i></a><br>
<a><i>Uggāhako ca paripucchako siyā;</i></a><br>
<a><i>Suṇeyya sakkacca subhāsitāni,</i></a><br>
<a><i>Evaṃkaro paññavā hoti macco.</i></a></p>
<p><a data-ref="sc35, ms23J_86, msdiv84"><i>Sa paññavā kāmaguṇe avekkhati,</i></a><br>
<a><i>Aniccato dukkhato rogato ca;</i></a><br>
<a><i>Evaṃ vipassī pajahāti chandaṃ,</i></a><br>
<a><i>Dukkhesu kāmesu mahabbhayesu.</i></a></p>
<p><a data-ref="sc36, ms23J_87, msdiv85"><i>Sa vītarāgo pavineyya dosaṃ,</i></a><br>
<a data-var="Mettaṃ → metta (sya1ed, sya2ed, mr) | bhāvaye → bhāveyya (sya1ed, sya2ed, mr)"><i>Mettaṃ cittaṃ bhāvaye appamāṇaṃ;</i></a><br>
<a><i>Sabbesu bhūtesu nidhāya daṇḍaṃ,</i></a><br>
<a><i>Anindito brahmamupeti ṭhānaṃ”.</i></a></p>
<p><a data-var="Mahatthiyaṃ → mahiddhiyaṃ (bj, sya1ed, sya2ed, pts-vp-pli1)" data-ref="sc37, pts-vp-pli5.149, ms23J_88, msdiv86"><i>“Mahatthiyaṃ āgamanaṃ ahosi,</i></a><br>
<a data-var="Tavamaṭṭhakā → … vaṭṭhaka (bj, mr); … maṭṭhaka (sya1ed, sya2ed)"><i>Tavamaṭṭhakā bhīmarathassa cāpi;</i></a><br>
<a><i>Kāliṅgarājassa ca uggatassa,</i></a><br>
<a><i>Sabbesa vo kāmarāgo pahīno”.</i></a></p>
<p><a data-ref="sc38, pts-vp-pli5.150, ms23J_89, msdiv87"><i>“Evametaṃ paracittavedi,</i></a><br>
<a><i>Sabbesa no kāmarāgo pahīno;</i></a><br>
<a><i>Karohi okāsamanuggahāya,</i></a><br>
<a><i>Yathā gatiṃ te abhisambhavema”.</i></a></p>
<p><a data-ref="sc39, ms23J_90, msdiv88"><i>“Karomi okāsamanuggahāya,</i></a><br>
<a><i>Tathā hi vo kāmarāgo pahīno;</i></a><br>
<a><i>Pharātha kāyaṃ vipulāya pītiyā,</i></a><br>
<a><i>Yathā gatiṃ me abhisambhavetha”.</i></a></p>
<p><a data-ref="sc40, ms23J_91, msdiv89"><i>“Sabbaṃ karissāma tavānusāsaniṃ,</i></a><br>
<a><i>Yaṃ yaṃ tuvaṃ vakkhasi bhūripañña;</i></a><br>
<a><i>Pharāma kāyaṃ vipulāya pītiyā,</i></a><br>
<a><i>Yathā gatiṃ te abhisambhavema”.</i></a></p>
<p><a data-var="Katāya → katāyaṃ (bj, pts-vp-pli1)" data-ref="sc41, ms23J_92, msdiv90"><i>“Katāya vacchassa kisassa pūjā,</i></a><br>
<a><i>Gacchantu bhonto isayo sādhurūpā;</i></a><br>
<a><i>Jhāne ratā hotha sadā samāhitā,</i></a><br>
<a><i>Esā ratī pabbajitassa seṭṭhā”.</i></a></p>
<p><a data-ref="sc42, pts-vp-pli5.151, ms23J_93, msdiv91"><i>Sutvāna gāthā paramatthasaṃhitā,</i></a><br>
<a><i>Subhāsitā isinā paṇḍitena;</i></a><br>
<a><i>Te vedajātā anumodamānā,</i></a><br>
<a data-var="Pakkāmu → pakkamu (mr)"><i>Pakkāmu devā devapuraṃ yasassino.</i></a></p>
<p><a data-ref="sc43, ms23J_94, msdiv92"><i>Gāthā imā atthavatī subyañjanā,</i></a><br>
<a><i>Subhāsitā isinā paṇḍitena;</i></a><br>
<a data-var="aṭṭhikatvā → aṭṭhiṃ katvā (mr)"><i>Yo kocimā aṭṭhikatvā suṇeyya,</i></a><br>
<a><i>Labhetha pubbāpariyaṃ visesaṃ;</i></a><br>
<a><i>Laddhāna pubbāpariyaṃ visesaṃ,</i></a><br>
<a><i>Adassanaṃ maccurājassa gacche.</i></a></p>
<p><a data-ref="sc44, ms23J_95, msdiv93"><i>“Sālissaro sāriputto,</i></a><br>
<a><i>meṇḍissaro ca kassapo;</i></a><br>
<a><i>Pabbato anuruddho ca,</i></a><br>
<a data-var="devalo → devilo (sya1ed, sya2ed, mr)"><i>kaccāyano ca devalo.</i></a></p>
<p><a data-ref="sc45, ms23J_96, msdiv94"><i>Anusisso ca ānando,</i></a><br>
<a><i>kisavaccho ca kolito;</i></a><br>
<a data-var="Nārado udāyitthero → nārado puṇṇo mantāniputto (bj); nārado udāyī thero (sya1ed, sya2ed, csp1ed)"><i>Nārado udāyitthero,</i></a><br>
<a><i>parisā buddhaparisā;</i></a><br>
<a><i>Sarabhaṅgo lokanātho,</i></a><br>
<a><i>evaṃ dhāretha jātakan”ti.</i></a></p>
</blockquote>
<p class="endsutta"><a data-ref="sc46, ms23J_97"><i>Sarabhaṅgajātakaṃ dutiyaṃ.</i></a></p>
</article>
</section>
</div>
</body>
</html>
