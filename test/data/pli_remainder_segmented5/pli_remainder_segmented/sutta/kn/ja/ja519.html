<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja519">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>9. Sambulājātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.89, ms22J_3560, msdiv297"><i>“Kā vedhamānā girikandarāyaṃ,</i></a><br>
<a data-var="saṃhitūru → saññatūru (bj, pts-vp-pli1); sañcitūru (sya1ed, sya2ed)"><i>Ekā tuvaṃ tiṭṭhasi saṃhitūru;</i></a><br>
<a><i>Puṭṭhāsi me pāṇipameyyamajjhe,</i></a><br>
<a><i>Akkhāhi me nāmañca bandhave ca.</i></a></p>
<p><a data-ref="sc2, ms22J_3561, msdiv298"><i>Obhāsayaṃ vanaṃ rammaṃ,</i></a><br>
<a><i>sīhabyagghanisevitaṃ;</i></a><br>
<a><i>Kā vā tvamasi kalyāṇi,</i></a><br>
<a><i>kassa vā tvaṃ sumajjhime;</i></a><br>
<a><i>Abhivādemi taṃ bhadde,</i></a><br>
<a><i>dānavāhaṃ namatthu te”.</i></a></p>
<p><a data-ref="sc3, ms22J_3562, msdiv299"><i>“Yo putto kāsirājassa,</i></a><br>
<a><i>sotthisenoti taṃ vidū;</i></a><br>
<a><i>Tassāhaṃ sambulā bhariyā,</i></a><br>
<a><i>evaṃ jānāhi dānava;</i></a><br>
<a data-var="bhante → bhaddante (bj, sya1ed, sya2ed)"><i>Abhivādemi taṃ bhante,</i></a><br>
<a><i>sambulāhaṃ namatthu te.</i></a></p>
<p><a data-ref="sc4, ms22J_3563, msdiv300"><i>Vedehaputto bhaddante,</i></a><br>
<a><i>vane vasati āturo;</i></a><br>
<a><i>Tamahaṃ rogasammattaṃ,</i></a><br>
<a data-var="upaṭṭhahaṃ → upaṭṭhahiṃ (bj)"><i>ekā ekaṃ upaṭṭhahaṃ.</i></a></p>
<p><a data-ref="sc5, ms22J_3564, msdiv301"><i>Ahañca vanamuñchāya,</i></a><br>
<a data-var="migābilaṃ → migāvilaṃ (bj)"><i>Madhumaṃsaṃ migābilaṃ;</i></a><br>
<a><i>Yadāharāmi taṃ bhakkho,</i></a><br>
<a data-var="nādhati → nāthati (mr)"><i>Tassa nūnajja nādhati”.</i></a></p>
<p><a data-ref="sc6, ms22J_3565, msdiv302"><i>“Kiṃ vane rājaputtena,</i></a><br>
<a><i>āturena karissasi;</i></a><br>
<a><i>Sambule pariciṇṇena,</i></a><br>
<a><i>ahaṃ bhattā bhavāmi te”.</i></a></p>
<p><a data-ref="sc7, ms22J_3566, msdiv303"><i>“Sokaṭṭāya durattāya,</i></a><br>
<a><i>kiṃ rūpaṃ vijjate mama;</i></a><br>
<a><i>Aññaṃ pariyesa bhaddante,</i></a><br>
<a><i>abhirūpataraṃ mayā”.</i></a></p>
<p><a data-ref="sc8, ms22J_3567, msdiv304"><i>“Ehimaṃ girimāruyha,</i></a><br>
<a data-var="me → mayhaṃ (bj, sya1ed, sya2ed, pts-vp-pli1)"><i>bhariyā me catussatā;</i></a><br>
<a><i>Tāsaṃ tvaṃ pavarā hohi,</i></a><br>
<a><i>sabbakāmasamiddhinī.</i></a></p>
<p><a data-var="Nūna → nanu (sya1ed, sya2ed, pts-vp-pli1, mr) | tārakavaṇṇābhe → hāṭakavaṇṇābhe (pts-vp-pli1)" data-ref="sc9, ms22J_3568, msdiv305"><i>Nūna tārakavaṇṇābhe,</i></a><br>
<a><i>yaṃ kiñci manasicchasi;</i></a><br>
<a><i>Sabbaṃ taṃ pacuraṃ mayhaṃ,</i></a><br>
<a data-var="ramassvajja → ramassujja (bj, sya1ed, sya2ed)"><i>ramassvajja mayā saha.</i></a></p>
<p><a data-ref="sc10, pts-vp-pli5.91, ms22J_3569, msdiv306"><i>No ce tuvaṃ maheseyyaṃ,</i></a><br>
<a><i>Sambule kārayissasi;</i></a><br>
<a><i>Alaṃ tvaṃ pātarāsāya,</i></a><br>
<a data-var="Paṇhe → maññe (bj, pts-vp-pli1); pañhe (sya2ed)"><i>Paṇhe bhakkhā bhavissasi”.</i></a></p>
<p><a data-ref="sc11, ms22J_3570, msdiv307"><i>Tañca sattajaṭo luddo,</i></a><br>
<a><i>kaḷāro purisādako;</i></a><br>
<a><i>Vane nāthaṃ apassantiṃ,</i></a><br>
<a><i>sambulaṃ aggahī bhuje.</i></a></p>
<p><a data-ref="sc12, ms22J_3571, msdiv308"><i>Adhipannā pisācena,</i></a><br>
<a><i>luddenāmisacakkhunā;</i></a><br>
<a><i>Sā ca sattuvasaṃ pattā,</i></a><br>
<a><i>patimevānusocati.</i></a></p>
<p><a data-ref="sc13, ms22J_3572, msdiv309"><i>“Na me idaṃ tathā dukkhaṃ,</i></a><br>
<a><i>yaṃ maṃ khādeyya rakkhaso;</i></a><br>
<a><i>Yañca me ayyaputtassa,</i></a><br>
<a><i>mano hessati aññathā.</i></a></p>
<p><a data-ref="sc14, ms22J_3573, msdiv310"><i>Na santi devā pavasanti nūna,</i></a><br>
<a><i>Na hi nūna santi idha lokapālā;</i></a><br>
<a><i>Sahasā karontānamasaññatānaṃ,</i></a><br>
<a><i>Na hi nūna santi paṭisedhitāro”.</i></a></p>
<p><a data-ref="sc15, pts-vp-pli5.92, ms22J_3574, msdiv311"><i>“Itthīnamesā pavarā yasassinī,</i></a><br>
<a><i>Santā samā aggirivuggatejā;</i></a><br>
<a><i>Tañce tuvaṃ rakkhasādesi kaññaṃ,</i></a><br>
<a><i>Muddhā ca hi sattadhā te phaleyya;</i></a><br>
<a data-var="dahī → dahi (bj, sya1ed, sya2ed); jahī (pts-vp-pli1) | patibbatāya → patibbatā sā (bj); patibbatā yā (pts-vp-pli1)"><i>Mā tvaṃ dahī muñca patibbatāya”.</i></a></p>
<p><a data-ref="sc16, ms22J_3575, msdiv312"><i>Sā ca assamamāgacchi,</i></a><br>
<a><i>pamuttā purisādakā;</i></a><br>
<a data-var="Nīḷaṃ → niḍḍaṃ (sya1ed, sya2ed, mr) | paḷinaṃ sakuṇīva → phalinasakuṇīva (bj, pts-vp-pli1); phalīnasakuṇīva (sya1ed, sya2ed)"><i>Nīḷaṃ paḷinaṃ sakuṇīva,</i></a><br>
<a><i>gatasiṅgaṃva ālayaṃ.</i></a></p>
<p><a data-ref="sc17, ms22J_3576, msdiv313"><i>Sā tattha paridevesi,</i></a><br>
<a><i>rājaputtī yasassinī;</i></a><br>
<a><i>Sambulā utumattakkhā,</i></a><br>
<a data-var="apassantī → apassatī (bj)"><i>vane nāthaṃ apassantī.</i></a></p>
<p><a data-ref="sc18, ms22J_3577, msdiv314"><i>Samaṇe brāhmaṇe vande,</i></a><br>
<a><i>sampannacaraṇe ise;</i></a><br>
<a><i>Rājaputtaṃ apassantī,</i></a><br>
<a data-var="tumhaṃmhi → tumhamhi (sya1ed, sya2ed, pts-vp-pli1)"><i>“tumhaṃmhi saraṇaṃ gatā”.</i></a></p>
<p><a data-ref="sc19, ms22J_3578, msdiv315"><i>Vande sīhe ca byagghe ca,</i></a><br>
<a><i>ye ca aññe vane migā;</i></a><br>
<a><i>Rājaputtaṃ apassantī,</i></a><br>
<a><i>“tumhaṃmhi saraṇaṃ gatā”.</i></a></p>
<p><a data-var="Tiṇā → tiṇa (pts-vp-pli1)" data-ref="sc20, ms22J_3579, msdiv316"><i>Tiṇā latāni osadhyo,</i></a><br>
<a><i>pabbatāni vanāni ca;</i></a><br>
<a><i>Rājaputtaṃ apassantī,</i></a><br>
<a><i>“tumhaṃmhi saraṇaṃ gatā”.</i></a></p>
<p><a data-ref="sc21, ms22J_3580, msdiv317"><i>Vande indīvarīsāmaṃ,</i></a><br>
<a><i>rattiṃ nakkhattamāliniṃ;</i></a><br>
<a><i>Rājaputtaṃ apassantī,</i></a><br>
<a><i>“tumhaṃmhi saraṇaṃ gatā”.</i></a></p>
<p><a data-ref="sc22, ms22J_3581, msdiv318"><i>Vande bhāgīrathiṃ gaṅgaṃ,</i></a><br>
<a><i>savantīnaṃ paṭiggahaṃ;</i></a><br>
<a><i>Rājaputtaṃ apassantī,</i></a><br>
<a><i>“tumhaṃmhi saraṇaṃ gatā”.</i></a></p>
<p><a data-ref="sc23, ms22J_3582, msdiv319"><i>Vande ahaṃ pabbatarājaseṭṭhaṃ,</i></a><br>
<a><i>Himavantaṃ siluccayaṃ;</i></a><br>
<a><i>Rājaputtaṃ apassantī,</i></a><br>
<a><i>“Tumhaṃmhi saraṇaṃ gatā”.</i></a></p>
<p><a data-ref="sc24, pts-vp-pli5.94, ms22J_3583, msdiv320"><i>“Atisāyaṃ vatāgacchi,</i></a><br>
<a><i>rājaputti yasassini;</i></a><br>
<a data-var="samāgacchi → samāgañchi (bj, pts-vp-pli1)"><i>Kena nujja samāgacchi,</i></a><br>
<a><i>ko te piyataro mayā”.</i></a></p>
<p><a data-var="tadāvocaṃ → tadavocaṃ (bj)" data-ref="sc25, ms22J_3584, msdiv321"><i>“Idaṃ khohaṃ tadāvocaṃ,</i></a><br>
<a><i>gahitā tena sattunā;</i></a><br>
<a><i>Na me idaṃ tathā dukkhaṃ,</i></a><br>
<a><i>yaṃ maṃ khādeyya rakkhaso;</i></a><br>
<a><i>Yañca me ayyaputtassa,</i></a><br>
<a><i>mano hessati aññathā”.</i></a></p>
<p><a data-ref="sc26, ms22J_3585, msdiv322"><i>“Corīnaṃ bahubuddhīnaṃ,</i></a><br>
<a><i>yāsu saccaṃ sudullabhaṃ;</i></a><br>
<a><i>Thīnaṃ bhāvo durājāno,</i></a><br>
<a><i>macchassevodake gataṃ”.</i></a></p>
<p><a data-ref="sc27, pts-vp-pli5.95, ms22J_3586, msdiv323"><i>“Tathā maṃ saccaṃ pāletu,</i></a><br>
<a><i>pālayissati ce mamaṃ;</i></a><br>
<a><i>Yathāhaṃ nābhijānāmi,</i></a><br>
<a><i>aññaṃ piyataraṃ tayā;</i></a><br>
<a><i>Etena saccavajjena,</i></a><br>
<a><i>byādhi te vūpasammatu”.</i></a></p>
<p><a data-ref="sc28, ms22J_3587, msdiv324"><i>“Ye kuñjarā sattasatā uḷārā,</i></a><br>
<a><i>Rakkhanti rattindivamuyyutāvudhā;</i></a><br>
<a><i>Dhanuggahānañca satāni soḷasa,</i></a><br>
<a><i>Kathaṃvidhe passasi bhadde sattavo”.</i></a></p>
<p><a data-ref="sc29, ms22J_3588, msdiv325"><i>“Alaṅkatāyo padumuttarattacā,</i></a><br>
<a><i>Virāgitā passati haṃsagaggarā;</i></a><br>
<a data-var="mitagītavāditaṃ → mitagītavādinaṃ (pts-vp-pli1)"><i>Tāsaṃ suṇitvā mitagītavāditaṃ,</i></a><br>
<a><i>Na dāni me tāta tathā yathā pure.</i></a></p>
<p><a data-ref="sc30, ms22J_3589, msdiv326"><i>Suvaṇṇasaṅkaccadharā suviggahā,</i></a><br>
<a><i>Alaṅkatā mānusiyaccharūpamā;</i></a><br>
<a data-var="Senopiyā → senūpiyā (pts-vp-pli1)"><i>Senopiyā tāta aninditaṅgiyo,</i></a><br>
<a data-var="paṭilobhayanti → paṭilābhayanti (pts-vp-pli1)"><i>Khattiyakaññā paṭilobhayanti naṃ.</i></a></p>
<p><a data-ref="sc31, ms22J_3590, msdiv327"><i>Sace ahaṃ tāta tathā yathā pure,</i></a><br>
<a><i>Patiṃ tamuñchāya punā vane bhare;</i></a><br>
<a><i>Sammānaye maṃ na ca maṃ vimānaye,</i></a><br>
<a><i>Itopi me tāta tato varaṃ siyā.</i></a></p>
<p><a data-ref="sc32, ms22J_3591, msdiv328"><i>Yamannapāne vipulasmi ohite,</i></a><br>
<a><i>Nārī vimaṭṭhābharaṇā alaṅkatā;</i></a><br>
<a><i>Sabbaṅgupetā patino ca appiyā,</i></a><br>
<a data-var="Abajjha → avajjha (sya1ed, sya2ed); ābajjha (pts-vp-pli1)"><i>Abajjha tassā maraṇaṃ tato varaṃ.</i></a></p>
<p><a data-ref="sc33, ms22J_3592, msdiv329"><i>Api ce daliddā kapaṇā anāḷhiyā,</i></a><br>
<a><i>Kaṭādutīyā patino ca sā piyā;</i></a><br>
<a><i>Sabbaṅgupetāyapi appiyāya,</i></a><br>
<a data-var="seyyā → seyyo (sya1ed, sya2ed, mr) | kapaṇāpi yā piyā → kapaṇāpi yā (mr)"><i>Ayameva seyyā kapaṇāpi yā piyā”.</i></a></p>
<p><a data-ref="sc34, pts-vp-pli5.97, ms22J_3593, msdiv330"><i>“Sudullabhitthī purisassa yā hitā,</i></a><br>
<a><i>Bhattitthiyā dullabho yo hito ca;</i></a><br>
<a><i>Hitā ca te sīlavatī ca bhariyā,</i></a><br>
<a><i>Janinda dhammaṃ cara sambulāya”.</i></a></p>
<p><a data-ref="sc35, pts-vp-pli5.98, ms22J_3594, msdiv331"><i>“Sace tuvaṃ vipule laddhabhoge,</i></a><br>
<a><i>Issāvatiṇṇā maraṇaṃ upesi;</i></a><br>
<a data-var="rājakaññā → imā ca kaññā (pts-vp-pli1)"><i>Ahañca te bhadde imā rājakaññā,</i></a><br>
<a data-var="Sabbe → sabbeva (bj, sya1ed, sya2ed, pts-vp-pli1)"><i>Sabbe te vacanakarā bhavāmā”ti.</i></a></p>
</blockquote>
<p class="endsutta"><a data-var="Sambulājātakaṃ → sambulajātakaṃ (pts-vp-pli1)" data-ref="sc36, ms22J_3595"><i>Sambulājātakaṃ navamaṃ.</i></a></p>
</article>
</section>
</div>
</body>
</html>
