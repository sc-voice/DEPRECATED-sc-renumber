<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja429">
<article>
<div class="hgroup">
<p class="division"><a><i>Jātaka</i></a></p>
<p><a><i>Navakanipāta</i></a></p>
<p><a><i>Gijjhavagga</i></a></p>
<h1><a><i>3. Mahāsuvajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.491, ms22J_1802, msdiv20"><i>“Dumo yadā hoti phalūpapanno,</i></a><br>
<a data-var="vihaṅgamā → vihagā (bj, pts-vp-pli1)"><i>Bhuñjanti naṃ vihaṅgamā sampatantā;</i></a><br>
<a data-var="ñatvāna dumaṃ phalaccaye → ñatvā dumapphalaccayena (mr)"><i>Khīṇanti ñatvāna dumaṃ phalaccaye,</i></a><br>
<a><i>Disodisaṃ yanti tato vihaṅgamā.</i></a></p>
<p><a data-ref="sc2, pts-vp-pli3.492, ms22J_1803, msdiv21"><i>Cara cārikaṃ lohitatuṇḍa māmari,</i></a><br>
<a><i>Kiṃ tvaṃ suva sukkhadumamhi jhāyasi;</i></a><br>
<a><i>Tadiṅgha maṃ brūhi vasantasannibha,</i></a><br>
<a><i>Kasmā suva sukkhadumaṃ na riñcasi”.</i></a></p>
<p><a data-ref="sc3, ms22J_1804, msdiv22"><i>“Ye ve sakhīnaṃ sakhāro bhavanti,</i></a><br>
<a data-var="Pāṇaccaye → pāṇāccaye (sya1ed, sya2ed); pāṇaṃ caje (mr)"><i>Pāṇaccaye dukkhasukhesu haṃsa;</i></a><br>
<a><i>Khīṇaṃ akhīṇampi na taṃ jahanti,</i></a><br>
<a><i>Santo sataṃ dhammamanussarantā.</i></a></p>
<p><a data-ref="sc4, ms22J_1805, msdiv23"><i>Sohaṃ sataṃ aññatarosmi haṃsa,</i></a><br>
<a><i>Ñātī ca me hoti sakhā ca rukkho;</i></a><br>
<a><i>Taṃ nussahe jīvikattho pahātuṃ,</i></a><br>
<a data-var="na hesa → na esa (sya1ed, sya2ed); na sosa (mr)"><i>Khīṇanti ñatvāna na hesa dhammo”.</i></a></p>
<p><a data-ref="sc5, pts-vp-pli3.493, ms22J_1806, msdiv24"><i>“Sādhu sakkhi kataṃ hoti,</i></a><br>
<a data-var="saṃsati santhavo → mittaṃ saṅgati sandhavo (mr)"><i>metti saṃsati santhavo;</i></a><br>
<a><i>Sacetaṃ dhammaṃ rocesi,</i></a><br>
<a><i>pāsaṃsosi vijānataṃ.</i></a></p>
<p><a data-ref="sc6, ms22J_1807, msdiv25"><i>So te suva varaṃ dammi,</i></a><br>
<a><i>pattayāna vihaṅgama;</i></a><br>
<a><i>Varaṃ varassu vakkaṅga,</i></a><br>
<a><i>yaṃ kiñci manasicchasi”.</i></a></p>
<p><a data-ref="sc7, ms22J_1808, msdiv26"><i>“Varañca me haṃsa bhavaṃ dadeyya,</i></a><br>
<a><i>Ayañca rukkho punarāyuṃ labhetha;</i></a><br>
<a><i>So sākhavā phalimā saṃvirūḷho,</i></a><br>
<a><i>Madhutthiko tiṭṭhatu sobhamāno”.</i></a></p>
<p><a data-ref="sc8, ms22J_1809, msdiv27"><i>“Taṃ passa samma phalimaṃ uḷāraṃ,</i></a><br>
<a><i>Sahāva te hotu udumbarena;</i></a><br>
<a><i>So sākhavā phalimā saṃvirūḷho,</i></a><br>
<a><i>Madhutthiko tiṭṭhatu sobhamāno”.</i></a></p>
<p><a data-ref="sc9, pts-vp-pli3.494, ms22J_1810, msdiv28"><i>“Evaṃ sakka sukhī hohi,</i></a><br>
<a><i>saha sabbehi ñātibhi;</i></a><br>
<a><i>Yathāhamajja sukhito,</i></a><br>
<a><i>disvāna saphalaṃ dumaṃ”.</i></a></p>
<p><a data-ref="sc10, ms22J_1811, msdiv29"><i>“Suvassa ca varaṃ datvā,</i></a><br>
<a><i>katvāna saphalaṃ dumaṃ;</i></a><br>
<a><i>Pakkāmi saha bhariyāya,</i></a><br>
<a><i>devānaṃ nandanaṃ vanan”ti.</i></a></p>
</blockquote>
<p class="endsutta"><a data-var="Mahāsuvajātakaṃ → mahāsukajātakaṃ (bj, pts-vp-pli1); mahāsuvarājajātakaṃ (sya1ed, sya2ed)" data-ref="sc11, ms22J_1812"><i>Mahāsuvajātakaṃ tatiyaṃ.</i></a></p>
</article>
</section>
</div>
</body>
</html>
