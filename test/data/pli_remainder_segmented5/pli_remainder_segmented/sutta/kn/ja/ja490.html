<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja490">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>7. Pañcuposathikajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.329, ms22J_2680, msdiv127"><i>“Appossukko dāni tuvaṃ kapota,</i></a><br>
<a><i>Vihaṅgama na tava bhojanattho;</i></a><br>
<a data-var="Khudaṃ → khuddaṃ (sya1ed, sya2ed, mr); khudhaṃ (sakkata-pākatānurūpaṃ)"><i>Khudaṃ pipāsaṃ adhivāsayanto,</i></a><br>
<a data-var="kapota → kapoto (bj); kapoṭo (pts-vp-pli1)"><i>Kasmā bhavaṃposathiko kapota”.</i></a></p>
<p><a data-ref="sc2, ms22J_2681, msdiv128"><i>“Ahaṃ pure giddhigato kapotiyā,</i></a><br>
<a><i>Asmiṃ padesasmimubho ramāma;</i></a><br>
<a><i>Athaggahī sākuṇiko kapotiṃ,</i></a><br>
<a><i>Akāmako tāya vinā ahosiṃ.</i></a></p>
<p><a data-ref="sc3, ms22J_2682, msdiv129"><i>Nānābhavā vippayogena tassā,</i></a><br>
<a data-var="vedana vedayāmi → vedanaṃ vediyāmi (bj, pts-vp-pli1)"><i>Manomayaṃ vedana vedayāmi;</i></a><br>
<a><i>Tasmā ahaṃposathaṃ pālayāmi,</i></a><br>
<a><i>Rāgo mamaṃ mā punarāgamāsi”. (1)</i></a></p>
<p><a data-var="uragā dujivha → uraga dvijivha (bj); uraga dujivha (sya1ed, sya2ed); uragaddujivha (pts-vp-pli1)" data-ref="sc4, pts-vp-pli4.330, ms22J_2683, msdiv130"><i>“Anujjugāmī uragā dujivha,</i></a><br>
<a><i>Dāṭhāvudho ghoravisosi sappa;</i></a><br>
<a><i>Khudaṃ pipāsaṃ adhivāsayanto,</i></a><br>
<a data-var="dīgha → dīgho (bj, pts-vp-pli1)"><i>Kasmā bhavaṃposathiko nu dīgha.</i></a></p>
<p><a data-ref="sc5, ms22J_2684, msdiv131"><i>Usabho ahū balavā gāmikassa,</i></a><br>
<a><i>Calakkakū vaṇṇabalūpapanno;</i></a><br>
<a><i>So maṃ akkami taṃ kupito aḍaṃsiṃ,</i></a><br>
<a data-var="upāgā → upāgami (bj, pts-vp-pli1)"><i>Dukkhābhitunno maraṇaṃ upāgā.</i></a></p>
<p><a data-ref="sc6, ms22J_2685, msdiv132"><i>Tato janā nikkhamitvāna gāmā,</i></a><br>
<a data-var="Kanditvā roditvā → kanditvā roditva (bj); kanditva roditva (pts-vp-pli1)"><i>Kanditvā roditvā apakkamiṃsu;</i></a><br>
<a><i>Tasmā ahaṃposathaṃ pālayāmi,</i></a><br>
<a><i>Kodho mamaṃ mā punarāgamāsi. (2)</i></a></p>
<p><a data-ref="sc7, ms22J_2686, msdiv133"><i>Matāna maṃsāni bahū susāne,</i></a><br>
<a><i>Manuññarūpaṃ tava bhojane taṃ;</i></a><br>
<a><i>Khudaṃ pipāsaṃ adhivāsayanto,</i></a><br>
<a data-var="siṅgāla → sigālo (bj, pts-vp-pli1); sigāla (sya1ed, sya2ed)"><i>Kasmā bhavaṃposathiko siṅgāla.</i></a></p>
<p><a data-var="Pavisi → pavissa (bj, sya1ed, sya2ed); pavissaṃ (pts-vp-pli1)" data-ref="sc8, ms22J_2687, msdiv134"><i>Pavisi kucchiṃ mahato gajassa,</i></a><br>
<a data-var="hatthimaṃsesu giddho → hatthimaṃse pagiddho (bj, pts-vp-pli1)"><i>Kuṇape rato hatthimaṃsesu giddho;</i></a><br>
<a><i>Uṇho ca vāto tikhiṇā ca rasmiyo,</i></a><br>
<a><i>Te sosayuṃ tassa karīsamaggaṃ.</i></a></p>
<p><a data-ref="sc9, ms22J_2688, msdiv135"><i>Kiso ca paṇḍū ca ahaṃ bhadante,</i></a><br>
<a><i>Na me ahū nikkhamanāya maggo;</i></a><br>
<a><i>Mahā ca megho sahasā pavassi,</i></a><br>
<a><i>So temayī tassa karīsamaggaṃ.</i></a></p>
<p><a data-ref="sc10, pts-vp-pli4.331, ms22J_2689, msdiv136"><i>Tato ahaṃ nikkhamisaṃ bhadante,</i></a><br>
<a><i>Cando yathā rāhumukhā pamutto;</i></a><br>
<a><i>Tasmā ahaṃposathaṃ pālayāmi,</i></a><br>
<a><i>Lobho mamaṃ mā punarāgamāsi. (3)</i></a></p>
<p><a data-ref="sc11, ms22J_2690, msdiv137"><i>Vammīkathūpasmiṃ kipillikāni,</i></a><br>
<a><i>Nippothayanto tuvaṃ pure carāsi;</i></a><br>
<a><i>Khudaṃ pipāsaṃ adhivāsayanto,</i></a><br>
<a data-var="accha → accho (bj, pts-vp-pli1)"><i>Kasmā bhavaṃposathiko nu accha.</i></a></p>
<p><a data-var="atihīḷayāno → atihīlayāno (bj); atiheḷayāno (sya1ed, sya2ed, mr)" data-ref="sc12, ms22J_2691, msdiv138"><i>Sakaṃ niketaṃ atihīḷayāno,</i></a><br>
<a data-var="Atricchatā → atricchatāya (bj, sya1ed, sya2ed, pts-vp-pli1) | mallagāmaṃ → malataṃ (bj, sya1ed, sya2ed, pts-vp-pli1); mallayataṃ (mr)"><i>Atricchatā mallagāmaṃ agacchiṃ;</i></a><br>
<a><i>Tato janā nikkhamitvāna gāmā,</i></a><br>
<a><i>Kodaṇḍakena paripothayiṃsu maṃ.</i></a></p>
<p><a data-ref="sc13, ms22J_2692, msdiv139"><i>So bhinnasīso ruhiramakkhitaṅgo,</i></a><br>
<a data-var="sakaṃ → sasakaṃ (sya1ed, sya2ed, mr); 'tha sakaṃ (?)"><i>Paccāgamāsiṃ sakaṃ niketaṃ;</i></a><br>
<a><i>Tasmā ahaṃposathaṃ pālayāmi,</i></a><br>
<a><i>Atricchatā mā punarāgamāsi”. (4)</i></a></p>
<p><a data-ref="sc14, ms22J_2693, msdiv140"><i>“Yaṃ no apucchittha tuvaṃ bhadante,</i></a><br>
<a><i>Sabbeva byākarimha yathāpajānaṃ;</i></a><br>
<a><i>Mayampi pucchāma tuvaṃ bhadante,</i></a><br>
<a><i>Kasmā bhavaṃposathiko nu brahme”.</i></a></p>
<p><a data-ref="sc15, pts-vp-pli4.332, ms22J_2694, msdiv141"><i>“Anūpalitto mama assamamhi,</i></a><br>
<a><i>Paccekabuddho muhuttaṃ nisīdi;</i></a><br>
<a><i>So maṃ avedī gatimāgatiñca,</i></a><br>
<a><i>Nāmañca gottaṃ caraṇañca sabbaṃ.</i></a></p>
<p><a data-var="Evampahaṃ vandi na → evampahaṃ naggahe (bj, pts-vp-pli1); evampihaṃ vandi na (sya1ed, sya2ed)" data-ref="sc16, ms22J_2695, msdiv142"><i>Evampahaṃ vandi na tassa pāde,</i></a><br>
<a><i>Na cāpi naṃ mānagatena pucchiṃ;</i></a><br>
<a><i>Tasmā ahaṃposathaṃ pālayāmi,</i></a><br>
<a><i>Māno mamaṃ mā punarāgamāsī”ti. (5)</i></a></p>
</blockquote>
<p class="endsutta"><a data-var="Pañcuposathikajātakaṃ → pañcuposathajātakaṃ (bj); pañcūposathajātakaṃ (pts-vp-pli1)" data-ref="sc17, ms22J_2696"><i>Pañcuposathikajātakaṃ sattamaṃ.</i></a></p>
</article>
</section>
</div>
</body>
</html>
