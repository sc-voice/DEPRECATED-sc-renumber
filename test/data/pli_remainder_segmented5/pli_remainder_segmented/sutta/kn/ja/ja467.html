<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja467">
<article>
<div class="hgroup">
<p class="division"><a><i>Jātaka</i></a></p>
<p><a><i>Dvādasakanipāta</i></a></p>
<p><a><i>Cūḷakuṇālavagga</i></a></p>
<h1><a><i>4. Kāmajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.172, ms22J_2278, msdiv37"><i>“Kāmaṃ kāmayamānassa,</i></a><br>
<a><i>tassa ce taṃ samijjhati;</i></a><br>
<a><i>Addhā pītimano hoti,</i></a><br>
<a><i>laddhā macco yadicchati.</i></a></p>
<p><a data-ref="sc2, ms22J_2279, msdiv38"><i>Kāmaṃ kāmayamānassa,</i></a><br>
<a><i>tassa ce taṃ samijjhati;</i></a><br>
<a><i>Tato naṃ aparaṃ kāme,</i></a><br>
<a><i>ghamme taṇhaṃva vindati.</i></a></p>
<p><a data-ref="sc3, ms22J_2280, msdiv39"><i>Gavaṃva siṅgino siṅgaṃ,</i></a><br>
<a><i>vaḍḍhamānassa vaḍḍhati;</i></a><br>
<a><i>Evaṃ mandassa posassa,</i></a><br>
<a><i>bālassa avijānato;</i></a><br>
<a><i>Bhiyyo taṇhā pipāsā ca,</i></a><br>
<a><i>vaḍḍhamānassa vaḍḍhati.</i></a></p>
<p><a data-ref="sc4, ms22J_2281, msdiv40"><i>Pathabyā sāliyavakaṃ,</i></a><br>
<a data-var="gavāssaṃ → gavassaṃ (mr)"><i>gavāssaṃ dāsaporisaṃ;</i></a><br>
<a data-var="Datvā ca → datvāpi (bj, sya1ed, sya2ed); datvā vā (pts-vp-pli1)"><i>Datvā ca nālamekassa,</i></a><br>
<a data-var="vidvā → viddhā (sya1ed, sya2ed)"><i>iti vidvā samaṃ care.</i></a></p>
<p><a data-ref="sc5, ms22J_2282, msdiv41"><i>Rājā pasayha pathaviṃ vijitvā,</i></a><br>
<a><i>Sasāgarantaṃ mahimāvasanto;</i></a><br>
<a data-var="atittarūpo → atittirūpo (mr)"><i>Oraṃ samuddassa atittarūpo,</i></a><br>
<a><i>Pāraṃ samuddassapi patthayetha.</i></a></p>
<p><a data-ref="sc6, ms22J_2283, msdiv42"><i>Yāva anussaraṃ kāme,</i></a><br>
<a><i>Manasā titti nājjhagā;</i></a><br>
<a><i>Tato nivattā paṭikkamma disvā,</i></a><br>
<a data-var="sutittā → tittā (bj, sya1ed, sya2ed, pts-vp-pli1)"><i>Te ve sutittā ye paññāya tittā.</i></a></p>
<p><a data-var="tittinaṃ → tittīnaṃ (sya1ed, sya2ed)" data-ref="sc7, ms22J_2284, msdiv43"><i>Paññāya tittinaṃ seṭṭhaṃ,</i></a><br>
<a><i>na so kāmehi tappati;</i></a><br>
<a><i>Paññāya tittaṃ purisaṃ,</i></a><br>
<a><i>taṇhā na kurute vasaṃ.</i></a></p>
<p><a data-var="kāmānaṃ → kāmāni (bj, sya1ed, sya2ed, pts-vp-pli1)" data-ref="sc8, ms22J_2285, msdiv44"><i>Apacinetheva kāmānaṃ,</i></a><br>
<a><i>appicchassa alolupo;</i></a><br>
<a><i>Samuddamatto puriso,</i></a><br>
<a><i>na so kāmehi tappati.</i></a></p>
<p><a data-ref="sc9, pts-vp-pli4.173, ms22J_2286, msdiv45"><i>Rathakārova cammassa,</i></a><br>
<a><i>parikantaṃ upāhanaṃ;</i></a><br>
<a data-var="cajati → jahati (sya1ed, sya2ed, mr)"><i>Yaṃ yaṃ cajati kāmānaṃ,</i></a><br>
<a><i>taṃ taṃ sampajjate sukhaṃ;</i></a><br>
<a><i>Sabbañce sukhamiccheyya,</i></a><br>
<a><i>sabbe kāme pariccaje”.</i></a></p>
<p><a data-ref="sc10, pts-vp-pli4.175, ms22J_2287, msdiv46"><i>“Aṭṭha te bhāsitā gāthā,</i></a><br>
<a data-var="sahassiyo → sahassiyā (?)"><i>sabbā honti sahassiyo;</i></a><br>
<a><i>Paṭigaṇha mahābrahme,</i></a><br>
<a><i>sādhetaṃ tava bhāsitaṃ”.</i></a></p>
<p><a data-ref="sc11, ms22J_2288, msdiv47"><i>“Na me attho sahassehi,</i></a><br>
<a><i>satehi nahutehi vā;</i></a><br>
<a><i>Pacchimaṃ bhāsato gāthaṃ,</i></a><br>
<a><i>kāme me na rato mano”.</i></a></p>
<p><a data-var="Bhadrako → bhaddo (bj); bhaddako (pts-vp-pli1)" data-ref="sc12, ms22J_2289, msdiv48"><i>“Bhadrako vatāyaṃ māṇavako,</i></a><br>
<a><i>Sabbalokavidū muni;</i></a><br>
<a data-var="imaṃ taṇhaṃ → yo taṇhaṃ (bj, sya1ed, sya2ed)"><i>Yo imaṃ taṇhaṃ dukkhajananiṃ,</i></a><br>
<a><i>Parijānāti paṇḍito”ti.</i></a></p>
</blockquote>
<p class="endsutta"><a data-ref="sc13, ms22J_2290"><i>Kāmajātakaṃ catutthaṃ.</i></a></p>
</article>
</section>
</div>
</body>
</html>
