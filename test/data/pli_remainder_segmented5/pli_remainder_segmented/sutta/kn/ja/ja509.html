<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja509">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>13. Hatthipālajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.476, ms22J_3201, msdiv337"><i>“Cirassaṃ vata passāma,</i></a><br>
<a><i>brāhmaṇaṃ devavaṇṇinaṃ;</i></a><br>
<a data-var="khāridharaṃ → bhāradharaṃ (pts-vp-pli1)"><i>Mahājaṭaṃ khāridharaṃ,</i></a><br>
<a><i>paṅkadantaṃ rajassiraṃ.</i></a></p>
<p><a data-ref="sc2, ms22J_3202, msdiv338"><i>Cirassaṃ vata passāma,</i></a><br>
<a><i>isiṃ dhammaguṇe rataṃ;</i></a><br>
<a><i>Kāsāyavatthavasanaṃ,</i></a><br>
<a><i>vākacīraṃ paṭicchadaṃ.</i></a></p>
<p><a data-ref="sc3, ms22J_3203, msdiv339"><i>Āsanaṃ udakaṃ pajjaṃ,</i></a><br>
<a><i>paṭigaṇhātu no bhavaṃ;</i></a><br>
<a><i>Agghe bhavantaṃ pucchāma,</i></a><br>
<a><i>agghaṃ kurutu no bhavaṃ”.</i></a></p>
<p><a data-ref="sc4, ms22J_3204, msdiv340"><i>“Adhicca vede pariyesa vittaṃ,</i></a><br>
<a data-var="gahe → gehe (bj, sya1ed, sya2ed, pts-vp-pli1)"><i>Putte gahe tāta patiṭṭhapetvā;</i></a><br>
<a data-var="paccanubhuyya → paccanubhotva (sya1ed, sya2ed); paccanubhutva (pts-vp-pli1)"><i>Gandhe rase paccanubhuyya sabbaṃ,</i></a><br>
<a><i>Araññaṃ sādhu muni so pasattho”.</i></a></p>
<p><a data-ref="sc5, pts-vp-pli4.478, ms22J_3205, msdiv341"><i>“Vedā na saccā na ca vittalābho,</i></a><br>
<a><i>Na puttalābhena jaraṃ vihanti;</i></a><br>
<a data-var="muccanamāhu → muñcanamāhu (bj, mr)"><i>Gandhe rase muccanamāhu santo,</i></a><br>
<a data-var="Sakammunā → sakammanā (bj, pts-vp-pli1)"><i>Sakammunā hoti phalūpapatti”.</i></a></p>
<p><a data-ref="sc6, ms22J_3206, msdiv342"><i>“Addhā hi saccaṃ vacanaṃ tavetaṃ,</i></a><br>
<a><i>Sakammunā hoti phalūpapatti;</i></a><br>
<a data-var="tavīme → tavayime (bj, sya1ed, sya2ed, pts-vp-pli1)"><i>Jiṇṇā ca mātāpitaro tavīme,</i></a><br>
<a data-var="arogaṃ → arogyaṃ (sya1ed, sya2ed, mr)"><i>Passeyyuṃ taṃ vassasataṃ arogaṃ”.</i></a></p>
<p><a data-ref="sc7, ms22J_3207, msdiv343"><i>“Yassassa sakkhī maraṇena rāja,</i></a><br>
<a><i>Jarāya mettī naravīraseṭṭha;</i></a><br>
<a><i>Yo cāpi jaññā na marissaṃ kadāci,</i></a><br>
<a><i>Passeyyuṃ taṃ vassasataṃ arogaṃ.</i></a></p>
<p><a data-ref="sc8, ms22J_3208, msdiv344"><i>Yathāpi nāvaṃ puriso dakamhi,</i></a><br>
<a><i>Ereti ce naṃ upaneti tīraṃ;</i></a><br>
<a><i>Evampi byādhī satataṃ jarā ca,</i></a><br>
<a data-var="maccaṃ → maccu (sya1ed, sya2ed)"><i>Upaneti maccaṃ vasamantakassa”.</i></a></p>
<p><a data-ref="sc9, pts-vp-pli4.480, ms22J_3209, msdiv345"><i>“Paṅko ca kāmā palipo ca kāmā,</i></a><br>
<a><i>Manoharā duttarā maccudheyyā;</i></a><br>
<a data-var="byasannā → visannā (sya1ed, sya2ed, mr)"><i>Etasmiṃ paṅke palipe byasannā,</i></a><br>
<a><i>Hīnattarūpā na taranti pāraṃ.</i></a></p>
<p><a data-ref="sc10, ms22J_3210, msdiv346"><i>Ayaṃ pure luddamakāsi kammaṃ,</i></a><br>
<a><i>Svāyaṃ gahīto na hi mokkhito me;</i></a><br>
<a><i>Orundhiyā naṃ parirakkhissāmi,</i></a><br>
<a><i>Māyaṃ puna luddamakāsi kammaṃ”.</i></a></p>
<p><a data-var="Gavaṃva → gāvaṃva (bj)" data-ref="sc11, pts-vp-pli4.481, ms22J_3211, msdiv347"><i>“Gavaṃva naṭṭhaṃ puriso yathā vane,</i></a><br>
<a data-var="Anvesatī → pariyesati (bj); anvesati (sya1ed, sya2ed); pariyesatī (pts-vp-pli1)"><i>Anvesatī rāja apassamāno;</i></a><br>
<a><i>Evaṃ naṭṭho esukārī mamattho,</i></a><br>
<a><i>Sohaṃ kathaṃ na gaveseyyaṃ rāja.</i></a></p>
<p><a data-var="hiyyati → hīyati (bj)" data-ref="sc12, ms22J_3212, msdiv348"><i>Hiyyoti hiyyati poso,</i></a><br>
<a><i>Pareti parihāyati;</i></a><br>
<a><i>Anāgataṃ netamatthīti ñatvā,</i></a><br>
<a><i>Uppannachandaṃ ko panudeyya dhīro”.</i></a></p>
<p><a data-var="daharaṃ → dahariṃ (bj, sya1ed, sya2ed, pts-vp-pli1, mr)" data-ref="sc13, ms22J_3213, msdiv349"><i>“Passāmi vohaṃ daharaṃ kumāriṃ,</i></a><br>
<a><i>Mattūpamaṃ ketakapupphanettaṃ;</i></a><br>
<a data-var="Abhuttabhoge → abhutvā bhoge (sya1ed, sya2ed, Ma-aka); abhutva bhoge (pts-vp-pli1); bhoge abhutvā (mr)"><i>Abhuttabhoge paṭhame vayasmiṃ,</i></a><br>
<a><i>Ādāya maccu vajate kumāriṃ.</i></a></p>
<p><a data-ref="sc14, ms22J_3214, msdiv350"><i>Yuvā sujāto sumukho sudassano,</i></a><br>
<a><i>Sāmo kusumbhaparikiṇṇamassu;</i></a><br>
<a data-var="paṭikacca → paṭigacca (bj); paṭigaccha (sya1ed, sya2ed, pts-vp-pli1)"><i>Hitvāna kāme paṭikacca gehaṃ,</i></a><br>
<a><i>Anujāna maṃ pabbajissāmi deva”.</i></a></p>
<p><a data-ref="sc15, pts-vp-pli4.483, ms22J_3215, msdiv351"><i>“Sākhāhi rukkho labhate samaññaṃ,</i></a><br>
<a><i>Pahīnasākhaṃ pana khāṇumāhu;</i></a><br>
<a><i>Pahīnaputtassa mamajja bhoti,</i></a><br>
<a><i>Vāseṭṭhi bhikkhācariyāya kālo”.</i></a></p>
<p><a data-var="Aghasmi → aghasmiṃ (bj, sya1ed, sya2ed)" data-ref="sc16, pts-vp-pli4.484, ms22J_3216, msdiv352"><i>“Aghasmi koñcāva yathā himaccaye,</i></a><br>
<a data-var="Katāni → tantāni (bj, pts-vp-pli1) | padāliya → padāḷeyya (bj); padāleyyu (sya1ed, sya2ed)"><i>Katāni jālāni padāliya haṃsā;</i></a><br>
<a><i>Gacchanti puttā ca patī ca mayhaṃ,</i></a><br>
<a><i>Sāhaṃ kathaṃ nānuvaje pajānaṃ”.</i></a></p>
<p><a data-ref="sc17, pts-vp-pli4.485, ms22J_3217, msdiv353"><i>“Ete bhutvā vamitvā ca,</i></a><br>
<a><i>pakkamanti vihaṅgamā;</i></a><br>
<a><i>Ye ca bhutvāna vamiṃsu,</i></a><br>
<a data-var="hatthattamāgatā → hatthattha … (bj, sya1ed, sya2ed, pts-vp-pli1)"><i>te me hatthattamāgatā.</i></a></p>
<p><a data-ref="sc18, pts-vp-pli4.486, ms22J_3218, msdiv354"><i>Avamī brāhmaṇo kāme,</i></a><br>
<a data-var="so → te (bj, pts-vp-pli1)"><i>so tvaṃ paccāvamissasi;</i></a><br>
<a><i>Vantādo puriso rāja,</i></a><br>
<a><i>na so hoti pasaṃsiyo”.</i></a></p>
<p><a data-var="Paṅke ca → paṅkeva (bj, pts-vp-pli1)" data-ref="sc19, ms22J_3219, msdiv355"><i>“Paṅke ca posaṃ palipe byasannaṃ,</i></a><br>
<a><i>Balī yathā dubbalamuddhareyya;</i></a><br>
<a><i>Evampi maṃ tvaṃ udatāri bhoti,</i></a><br>
<a><i>Pañcāli gāthāhi subhāsitāhi”.</i></a></p>
<p><a data-ref="sc20, ms22J_3220, msdiv356"><i>Idaṃ vatvā mahārājā,</i></a><br>
<a><i>esukārī disampati;</i></a><br>
<a><i>Raṭṭhaṃ hitvāna pabbaji,</i></a><br>
<a><i>nāgo chetvāva bandhanaṃ.</i></a></p>
<p><a data-ref="sc21, ms22J_3221, msdiv357"><i>“Rājā ca pabbajjamarocayittha,</i></a><br>
<a><i>Raṭṭhaṃ pahāya naravīraseṭṭho;</i></a><br>
<a><i>Tuvampi no hohi yatheva rājā,</i></a><br>
<a><i>Amhehi guttā anusāsa rajjaṃ”.</i></a></p>
<p><a data-ref="sc22, ms22J_3222, msdiv358"><i>“Rājā ca pabbajjamarocayittha,</i></a><br>
<a><i>Raṭṭhaṃ pahāya naravīraseṭṭho;</i></a><br>
<a data-var="ekā → ekāva (bj)"><i>Ahampi ekā carissāmi loke,</i></a><br>
<a><i>Hitvāna kāmāni manoramāni.</i></a></p>
<p><a data-ref="sc23, ms22J_3223, msdiv359"><i>Rājā ca pabbajjamarocayittha,</i></a><br>
<a><i>Raṭṭhaṃ pahāya naravīraseṭṭho;</i></a><br>
<a><i>Ahampi ekā carissāmi loke,</i></a><br>
<a><i>Hitvāna kāmāni yathodhikāni.</i></a></p>
<p><a data-ref="sc24, ms22J_3224, msdiv360"><i>Accenti kālā tarayanti rattiyo,</i></a><br>
<a><i>Vayoguṇā anupubbaṃ jahanti;</i></a><br>
<a><i>Ahampi ekā carissāmi loke,</i></a><br>
<a><i>Hitvāna kāmāni manoramāni.</i></a></p>
<p><a data-ref="sc25, ms22J_3225, msdiv361"><i>Accenti kālā tarayanti rattiyo,</i></a><br>
<a><i>Vayoguṇā anupubbaṃ jahanti;</i></a><br>
<a><i>Ahampi ekā carissāmi loke,</i></a><br>
<a><i>Hitvāna kāmāni yathodhikāni.</i></a></p>
<p><a data-ref="sc26, ms22J_3226, msdiv362"><i>Accenti kālā tarayanti rattiyo,</i></a><br>
<a><i>Vayoguṇā anupubbaṃ jahanti;</i></a><br>
<a><i>Ahampi ekā carissāmi loke,</i></a><br>
<a data-var="Sītibhūtā → sītībhūtā (bj)"><i>Sītibhūtā sabbamaticca saṅgan”ti.</i></a></p>
</blockquote>
<p class="endsutta"><a data-ref="sc27, ms22J_3227"><i>Hatthipālajātakaṃ terasamaṃ.</i></a></p>
</article>
</section>
</div>
</body>
</html>
