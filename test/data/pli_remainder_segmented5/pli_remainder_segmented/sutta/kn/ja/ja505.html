<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja505">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>9. Somanassajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.446, ms22J_3071, msdiv211"><i>“Ko taṃ hiṃsati heṭheti,</i></a><br>
<a data-var="Kiṃ → kinnu (pts-vp-pli1, mr)"><i>Kiṃ dummano socasi appatīto;</i></a><br>
<a><i>Kassajja mātāpitaro rudantu,</i></a><br>
<a data-var="Kvajja setu → ko nvajja seti (mr); ko ajja setu (?)"><i>Kvajja setu nihato pathabyā”.</i></a></p>
<p><a data-ref="sc2, ms22J_3072, msdiv212"><i>“Tuṭṭhosmi deva tava dassanena,</i></a><br>
<a><i>Cirassaṃ passāmi taṃ bhūmipāla;</i></a><br>
<a><i>Ahiṃsako reṇumanuppavissa,</i></a><br>
<a data-var="heṭhayitosmi → pothayitosmi (mr)"><i>Puttena te heṭhayitosmi deva”.</i></a></p>
<p><a data-var="khaggabandhā → khaggabaddhā (bj, pts-vp-pli1)" data-ref="sc3, ms22J_3073, msdiv213"><i>“Āyantu dovārikā khaggabandhā,</i></a><br>
<a data-var="yantu → hantu (mr)"><i>Kāsāviyā yantu antepurantaṃ;</i></a><br>
<a><i>Hantvāna taṃ somanassaṃ kumāraṃ,</i></a><br>
<a><i>Chetvāna sīsaṃ varamāharantu”.</i></a></p>
<p><a data-ref="sc4, ms22J_3074, msdiv214"><i>“Pesitā rājino dūtā,</i></a><br>
<a><i>kumāraṃ etadabravuṃ;</i></a><br>
<a><i>Issarena vitiṇṇosi,</i></a><br>
<a><i>vadhaṃ pattosi khattiya”.</i></a></p>
<p><a data-ref="sc5, ms22J_3075, msdiv215"><i>“Sa rājaputto paridevayanto,</i></a><br>
<a><i>Dasaṅguliṃ añjaliṃ paggahetvā;</i></a><br>
<a><i>Ahampi icchāmi janinda daṭṭhuṃ,</i></a><br>
<a data-var="Jīvaṃ maṃ netvā → jīvaṃ panetvā (bj, pts-vp-pli1)"><i>Jīvaṃ maṃ netvā paṭidassayetha”.</i></a></p>
<p><a data-ref="sc6, ms22J_3076, msdiv216"><i>Tassa taṃ vacanaṃ sutvā,</i></a><br>
<a><i>rañño puttaṃ adassayuṃ;</i></a><br>
<a><i>Putto ca pitaraṃ disvā,</i></a><br>
<a><i>dūratovajjhabhāsatha.</i></a></p>
<p><a data-var="Āgacchuṃ → āgañchuṃ (bj); āgañchu (pts-vp-pli1)" data-ref="sc7, ms22J_3077, msdiv217"><i>“Āgacchuṃ dovārikā khaggabandhā,</i></a><br>
<a><i>Kāsāviyā hantu mamaṃ janinda;</i></a><br>
<a><i>Akkhāhi me pucchito etamatthaṃ,</i></a><br>
<a><i>Aparādho ko nidha mamajja atthi”.</i></a></p>
<p><a data-ref="sc8, pts-vp-pli4.448, ms22J_3078, msdiv218"><i>“Sāyañca pāto udakaṃ sajāti,</i></a><br>
<a><i>Aggiṃ sadā pāricaratappamatto;</i></a><br>
<a><i>Taṃ tādisaṃ saṃyataṃ brahmacāriṃ,</i></a><br>
<a><i>Kasmā tuvaṃ brūsi gahappatīti”.</i></a></p>
<p><a data-ref="sc9, ms22J_3079, msdiv219"><i>“Tālā ca mūlā ca phalā ca deva,</i></a><br>
<a><i>Pariggahā vividhā santimassa;</i></a><br>
<a><i>Te rakkhati gopayatappamatto,</i></a><br>
<a data-var="Tasmā ahaṃ brūmi gahappatīti” → brāhmaṇo gahapati tena hoti (si, pts-vp-pli1ed)"><i>Tasmā ahaṃ brūmi gahappatīti”.</i></a></p>
<p><a data-ref="sc10, ms22J_3080, msdiv220"><i>“Saccaṃ kho etaṃ vadasi kumāra,</i></a><br>
<a><i>Pariggahā vividhā santimassa;</i></a><br>
<a><i>Te rakkhati gopayatappamatto,</i></a><br>
<a data-var="Sa → idaṃ bj, sya1ed, sya2ed, pts-vp-pli1 potthakesu"><i>Sa brāhmaṇo gahapati tena hoti”.</i></a></p>
<p><a data-ref="sc11, ms22J_3081, msdiv221"><i>“Suṇantu mayhaṃ parisā samāgatā,</i></a><br>
<a><i>Sanegamā jānapadā ca sabbe;</i></a><br>
<a><i>Bālāyaṃ bālassa vaco nisamma,</i></a><br>
<a data-var="ghātayate maṃ → ghātayate (bj, pts-vp-pli1)"><i>Ahetunā ghātayate maṃ janindo.</i></a></p>
<p><a data-ref="sc12, ms22J_3082, msdiv222"><i>Daḷhasmi mūle visaṭe virūḷhe,</i></a><br>
<a><i>Dunnikkayo veḷu pasākhajāto;</i></a><br>
<a data-var="tava → tavaṃ (bj, pts-vp-pli1)"><i>Vandāmi pādāni tava janinda,</i></a><br>
<a><i>Anujāna maṃ pabbajissāmi deva”.</i></a></p>
<p><a data-ref="sc13, pts-vp-pli4.450, ms22J_3083, msdiv223"><i>“Bhuñjassu bhoge vipule kumāra,</i></a><br>
<a><i>Sabbañca te issariyaṃ dadāmi;</i></a><br>
<a><i>Ajjeva tvaṃ kurūnaṃ hohi rājā,</i></a><br>
<a><i>Mā pabbajī pabbajjā hi dukkhā”.</i></a></p>
<p><a data-ref="sc14, ms22J_3084, msdiv224"><i>“Kinnūdha deva tavamatthi bhogā,</i></a><br>
<a data-var="Pubbevahaṃ → pubbe cahaṃ (mr)"><i>Pubbevahaṃ devaloke ramissaṃ;</i></a><br>
<a><i>Rūpehi saddehi atho rasehi,</i></a><br>
<a><i>Gandhehi phassehi manoramehi.</i></a></p>
<p><a data-var="Bhuttā ca me → bhuttā me (bj, pts-vp-pli1)" data-ref="sc15, ms22J_3085, msdiv225"><i>Bhuttā ca me bhogā tidivasmiṃ deva,</i></a><br>
<a data-var="Parivārito → parivāritā (bj, pts-vp-pli1); paricāritā (mr) | accharānaṃ gaṇena → accharāsaṃ gaṇena (sya1ed, sya2ed, pts-vp-pli1, mr)"><i>Parivārito accharānaṃ gaṇena;</i></a><br>
<a data-var="Tuvañca → tavañca (pts-vp-pli1)"><i>Tuvañca bālaṃ paraneyyaṃ viditvā,</i></a><br>
<a><i>Na tādise rājakule vaseyyaṃ”.</i></a></p>
<p><a data-ref="sc16, ms22J_3086, msdiv226"><i>“Sacāhaṃ bālo paraneyyo asmi,</i></a><br>
<a data-var="Ekāparādhaṃ → etāparādhaṃ (mr)"><i>Ekāparādhaṃ khama putta mayhaṃ;</i></a><br>
<a><i>Punapi ce edisakaṃ bhaveyya,</i></a><br>
<a><i>Yathāmatiṃ somanassa karohi”.</i></a></p>
<p><a data-ref="sc17, pts-vp-pli4.451, ms22J_3087, msdiv227"><i>“Anisamma kataṃ kammaṃ,</i></a><br>
<a><i>anavatthāya cintitaṃ;</i></a><br>
<a><i>Bhesajjasseva vebhaṅgo,</i></a><br>
<a><i>vipāko hoti pāpako.</i></a></p>
<p><a data-ref="sc18, ms22J_3088, msdiv228"><i>Nisamma ca kataṃ kammaṃ,</i></a><br>
<a><i>sammāvatthāya cintitaṃ;</i></a><br>
<a><i>Bhesajjasseva sampatti,</i></a><br>
<a><i>vipāko hoti bhadrako.</i></a></p>
<p><a data-ref="sc19, ms22J_3089, msdiv229"><i>Alaso gihī kāmabhogī na sādhu,</i></a><br>
<a><i>Asaññato pabbajito na sādhu;</i></a><br>
<a><i>Rājā na sādhu anisammakārī,</i></a><br>
<a><i>Yo paṇḍito kodhano taṃ na sādhu.</i></a></p>
<p><a data-ref="sc20, ms22J_3090, msdiv230"><i>Nisamma khattiyo kayirā,</i></a><br>
<a><i>nānisamma disampati;</i></a><br>
<a><i>Nisammakārino rāja,</i></a><br>
<a><i>yaso kitti ca vaḍḍhati.</i></a></p>
<p><a data-ref="sc21, ms22J_3091, msdiv231"><i>Nisamma daṇḍaṃ paṇayeyya issaro,</i></a><br>
<a><i>Vegā kataṃ tappati bhūmipāla;</i></a><br>
<a><i>Sammāpaṇīdhī ca narassa atthā,</i></a><br>
<a><i>Anānutappā te bhavanti pacchā.</i></a></p>
<p><a data-ref="sc22, ms22J_3092, msdiv232"><i>Anānutappāni hi ye karonti,</i></a><br>
<a><i>Vibhajja kammāyatanāni loke;</i></a><br>
<a><i>Viññuppasatthāni sukhudrayāni,</i></a><br>
<a data-var="buddhānumatāni → vaddhānumatāni (bj, pts-vp-pli1)"><i>Bhavanti buddhānumatāni tāni.</i></a></p>
<p><a data-ref="sc23, ms22J_3093, msdiv233"><i>Āgacchuṃ dovārikā khaggabandhā,</i></a><br>
<a><i>Kāsāviyā hantu mamaṃ janinda;</i></a><br>
<a data-var="Mātuñca → mātu ca (bj, sya1ed, sya2ed); mātucca (pts-vp-pli1)"><i>Mātuñca aṅkasmimahaṃ nisinno,</i></a><br>
<a><i>Ākaḍḍhito sahasā tehi deva.</i></a></p>
<p><a data-var="sukicchaṃ → sukiccha (bj, pts-vp-pli1)" data-ref="sc24, ms22J_3094, msdiv234"><i>Kaṭukañhi sambādhaṃ sukicchaṃ patto,</i></a><br>
<a><i>Madhurampi yaṃ jīvitaṃ laddha rāja;</i></a><br>
<a><i>Kicchenahaṃ ajja vadhā pamutto,</i></a><br>
<a><i>Pabbajjamevābhimanohamasmi”.</i></a></p>
<p><a data-ref="sc25, pts-vp-pli4.452, ms22J_3095, msdiv235"><i>“Putto tavāyaṃ taruṇo sudhamme,</i></a><br>
<a><i>Anukampako somanasso kumāro;</i></a><br>
<a data-var="svajja → sajja (bj, pts-vp-pli1)"><i>Taṃ yācamāno na labhāmi svajja,</i></a><br>
<a data-var="yācitave → yācituye (mr)"><i>Arahasi naṃ yācitave tuvampi”.</i></a></p>
<p><a data-ref="sc26, ms22J_3096, msdiv236"><i>“Ramassu bhikkhācariyāya putta,</i></a><br>
<a><i>Nisamma dhammesu paribbajassu;</i></a><br>
<a><i>Sabbesu bhūtesu nidhāya daṇḍaṃ,</i></a><br>
<a><i>Anindito brahmamupehi ṭhānaṃ”.</i></a></p>
<p><a data-var="Acchera → acchariya (bj, sya1ed, sya2ed, pts-vp-pli1)" data-ref="sc27, pts-vp-pli4.453, ms22J_3097, msdiv237"><i>“Acchera rūpaṃ vata yādisañca,</i></a><br>
<a><i>Dukkhitaṃ maṃ dukkhāpayase sudhamme;</i></a><br>
<a><i>Yācassu puttaṃ iti vuccamānā,</i></a><br>
<a><i>Bhiyyova ussāhayase kumāraṃ”.</i></a></p>
<p><a data-var="anavajjabhogino → … bhojino (bj, sya1ed, sya2ed, pts-vp-pli1)" data-ref="sc28, ms22J_3098, msdiv238"><i>“Ye vippamuttā anavajjabhogino,</i></a><br>
<a><i>Parinibbutā lokamimaṃ caranti;</i></a><br>
<a><i>Tamariyamaggaṃ paṭipajjamānaṃ,</i></a><br>
<a><i>Na ussahe vārayituṃ kumāraṃ”.</i></a></p>
<p><a data-ref="sc29, ms22J_3099, msdiv239"><i>“Addhā have sevitabbā sapaññā,</i></a><br>
<a><i>Bahussutā ye bahuṭhānacintino;</i></a><br>
<a><i>Yesāyaṃ sutvāna subhāsitāni,</i></a><br>
<a><i>Appossukkā vītasokā sudhammā”ti.</i></a></p>
</blockquote>
<p class="endsutta"><a data-ref="sc30, ms22J_3100"><i>Somanassajātakaṃ navamaṃ.</i></a></p>
</article>
</section>
</div>
</body>
</html>
