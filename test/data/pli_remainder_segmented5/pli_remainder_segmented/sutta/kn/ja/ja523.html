<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja523">
<article>
<div class="hgroup">
<p class="division"><a><i>Jātaka</i></a></p>
<p><a><i>Cattālīsanipāta</i></a></p>
<p><a><i>Tesakuṇavagga</i></a></p>
<h1><a><i>3. Alambusājātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.153, ms23J_98, msdiv95"><i>Atha bravi brahā indo,</i></a><br>
<a><i>vatrabhū jayataṃ pitā;</i></a><br>
<a><i>Devakaññaṃ parābhetvā,</i></a><br>
<a><i>sudhammāyaṃ alambusaṃ.</i></a></p>
<p><a data-ref="sc2, ms23J_99, msdiv96"><i>“Misse devā taṃ yācanti,</i></a><br>
<a><i>tāvatiṃsā saindakā;</i></a><br>
<a data-var="Isippalobhane → isipalobhike (bj, sya1ed, sya2ed); isiṃpalobhike (pts-vp-pli1)"><i>Isippalobhane gaccha,</i></a><br>
<a><i>isisiṅgaṃ alambuse.</i></a></p>
<p><a data-var="acceti → nācceti (sya1ed, sya2ed, mr)" data-ref="sc3, ms23J_100, msdiv97"><i>Purāyaṃ amhe acceti,</i></a><br>
<a data-var="vattavā → vatavā (bj, sya1ed, sya2ed, pts-vp-pli1)"><i>vattavā brahmacariyavā;</i></a><br>
<a data-var="vuddho → buddho (sya1ed, sya2ed, mr); vaddho (pts-vp-pli1)"><i>Nibbānābhirato vuddho,</i></a><br>
<a><i>tassa maggāni āvara”.</i></a></p>
<p><a data-ref="sc4, ms23J_101, msdiv98"><i>“Devarāja kimeva tvaṃ,</i></a><br>
<a><i>mameva tuvaṃ sikkhasi;</i></a><br>
<a data-var="Isippalobhane → isipalobhike (bj, sya1ed, sya2ed); isiṃpalobhike (pts-vp-pli1)"><i>Isippalobhane gaccha,</i></a><br>
<a><i>santi aññāpi accharā.</i></a></p>
<p><a data-ref="sc5, ms23J_102, msdiv99"><i>Mādisiyo pavarā ceva,</i></a><br>
<a><i>asoke nandane vane;</i></a><br>
<a><i>Tāsampi hotu pariyāyo,</i></a><br>
<a data-var="palobhanā → palobhikā (bj, sya1ed, sya2ed); palobhikāti (pts-vp-pli1)"><i>tāpi yantu palobhanā”.</i></a></p>
<p><a data-ref="sc6, pts-vp-pli5.154, ms23J_103, msdiv100"><i>“Addhā hi saccaṃ bhaṇasi,</i></a><br>
<a><i>santi aññāpi accharā;</i></a><br>
<a><i>Tādisiyo pavarā ceva,</i></a><br>
<a><i>asoke nandane vane.</i></a></p>
<p><a data-ref="sc7, ms23J_104, msdiv101"><i>Na tā evaṃ pajānanti,</i></a><br>
<a><i>pāricariyaṃ pumaṃ gatā;</i></a><br>
<a><i>Yādisaṃ tvaṃ pajānāsi,</i></a><br>
<a><i>nāri sabbaṅgasobhane.</i></a></p>
<p><a data-ref="sc8, ms23J_105, msdiv102"><i>Tvameva gaccha kalyāṇi,</i></a><br>
<a><i>itthīnaṃ pavarā casi;</i></a><br>
<a><i>Taveva vaṇṇarūpena,</i></a><br>
<a data-var="savasamānayissasi → vasamānāpayissasi (sya1ed, sya2ed); vasamānāmayissasīti (pts-vp-pli1); taṃ vasamānayissasi (mr)"><i>savasamānayissasi”.</i></a></p>
<p><a data-ref="sc9, ms23J_106, msdiv103"><i>“Na vāhaṃ na gamissāmi,</i></a><br>
<a><i>devarājena pesitā;</i></a><br>
<a><i>Vibhemi cetaṃ āsāduṃ,</i></a><br>
<a><i>uggatejo hi brāhmaṇo.</i></a></p>
<p><a data-ref="sc10, ms23J_107, msdiv104"><i>Aneke nirayaṃ pattā,</i></a><br>
<a><i>isimāsādiyā janā;</i></a><br>
<a><i>Āpannā mohasaṃsāraṃ,</i></a><br>
<a><i>tasmā lomāni haṃsaye”.</i></a></p>
<p><a data-ref="sc11, ms23J_108, msdiv105"><i>Idaṃ vatvāna pakkāmi,</i></a><br>
<a><i>accharā kāmavaṇṇinī;</i></a><br>
<a data-var="missitumicchantī → missetu … (bj, sya1ed, sya2ed, pts-vp-pli1)"><i>Missā missitumicchantī,</i></a><br>
<a><i>isisiṅgaṃ alambusā.</i></a></p>
<p><a data-ref="sc12, pts-vp-pli5.155, ms23J_109, msdiv106"><i>Sā ca taṃ vanamogayha,</i></a><br>
<a><i>isisiṅgena rakkhitaṃ;</i></a><br>
<a><i>Bimbajālakasañchannaṃ,</i></a><br>
<a><i>samantā addhayojanaṃ.</i></a></p>
<p><a data-ref="sc13, ms23J_110, msdiv107"><i>Pātova pātarāsamhi,</i></a><br>
<a data-var="udaṇhasamayaṃ → udanhasamayaṃ (bj); udayasamayaṃ (sya1ed, sya2ed); udantasamayaṃ (mr)"><i>udaṇhasamayaṃ pati;</i></a><br>
<a><i>Aggiṭṭhaṃ parimajjantaṃ,</i></a><br>
<a><i>isisiṅgaṃ upāgami.</i></a></p>
<p><a data-ref="sc14, ms23J_111, msdiv108"><i>“Kā nu vijjurivābhāsi,</i></a><br>
<a><i>osadhī viya tārakā;</i></a><br>
<a data-var="Vicittahatthābharaṇā → vicittavatthābharaṇā (bj); vicitrahatthābharaṇā (pts-vp-pli1)"><i>Vicittahatthābharaṇā,</i></a><br>
<a data-var="āmuttamaṇikuṇḍalā → āmukkamaṇikuṇḍalā (?)"><i>āmuttamaṇikuṇḍalā.</i></a></p>
<p><a data-ref="sc15, ms23J_112, msdiv109"><i>Ādiccavaṇṇasaṅkāsā,</i></a><br>
<a><i>hemacandanagandhinī;</i></a><br>
<a><i>Saññatūrū mahāmāyā,</i></a><br>
<a><i>kumārī cārudassanā.</i></a></p>
<p><a data-var="Vilaggā → vilākā (bj, sya1ed, sya2ed, pts-vp-pli1)" data-ref="sc16, ms23J_113, msdiv110"><i>Vilaggā mudukā suddhā,</i></a><br>
<a><i>pādā te suppatiṭṭhitā;</i></a><br>
<a data-var="Gamanā kāmanīyā → kamanā kamanīyā (bj, pts-vp-pli1)"><i>Gamanā kāmanīyā te,</i></a><br>
<a><i>harantiyeva me mano.</i></a></p>
<p><a data-ref="sc17, ms23J_114, msdiv111"><i>Anupubbāva te ūrū,</i></a><br>
<a><i>nāganāsasamūpamā;</i></a><br>
<a><i>Vimaṭṭhā tuyhaṃ sussoṇī,</i></a><br>
<a><i>akkhassa phalakaṃ yathā.</i></a></p>
<p><a data-ref="sc18, ms23J_115, msdiv112"><i>Uppalasseva kiñjakkhā,</i></a><br>
<a><i>nābhi te sādhu saṇṭhitā;</i></a><br>
<a><i>Pūrā kaṇhañjanasseva,</i></a><br>
<a><i>dūrato paṭidissati.</i></a></p>
<p><a data-ref="sc19, ms23J_116, msdiv113"><i>Duvidhā jātā urajā,</i></a><br>
<a><i>avaṇṭā sādhupaccudā;</i></a><br>
<a data-var="apatitā → appatītā (bj, sya1ed, sya2ed, pts-vp-pli1)"><i>Payodharā apatitā,</i></a><br>
<a><i>aḍḍhalābusamā thanā.</i></a></p>
<p><a data-ref="sc20, ms23J_117, msdiv114"><i>Dīghā kambutalābhāsā,</i></a><br>
<a><i>gīvā eṇeyyakā yathā;</i></a><br>
<a><i>Paṇḍarāvaraṇā vaggu,</i></a><br>
<a><i>catutthamanasannibhā.</i></a></p>
<p><a data-ref="sc21, pts-vp-pli5.156, ms23J_118, msdiv115"><i>Uddhaggā ca adhaggā ca,</i></a><br>
<a><i>dumaggaparimajjitā;</i></a><br>
<a><i>Duvijā nelasambhūtā,</i></a><br>
<a><i>dantā tava sudassanā.</i></a></p>
<p><a data-ref="sc22, ms23J_119, msdiv116"><i>Apaṇḍarā lohitantā,</i></a><br>
<a data-var="jiñjūkaphalasannibhā → jiñjuka … (bj, sya1ed, sya2ed, pts-vp-pli1)"><i>jiñjūkaphalasannibhā;</i></a><br>
<a><i>Āyatā ca visālā ca,</i></a><br>
<a><i>nettā tava sudassanā.</i></a></p>
<p><a data-ref="sc23, ms23J_120, msdiv117"><i>Nātidīghā susammaṭṭhā,</i></a><br>
<a data-var="kanakabyā → kanakaggā (pts-vp-pli1)"><i>kanakabyā samocitā;</i></a><br>
<a><i>Uttamaṅgaruhā tuyhaṃ,</i></a><br>
<a><i>kesā candanagandhikā.</i></a></p>
<p><a data-ref="sc24, ms23J_121, msdiv118"><i>Yāvatā kasigorakkhā,</i></a><br>
<a data-var="vāṇijānaṃ → vaṇijānañ (pts-vp-pli1)"><i>vāṇijānaṃ ca yā gati;</i></a><br>
<a><i>Isīnañca parakkantaṃ,</i></a><br>
<a><i>saññatānaṃ tapassinaṃ.</i></a></p>
<p><a data-ref="sc25, ms23J_122, msdiv119"><i>Na te samasamaṃ passe,</i></a><br>
<a data-var="pathavimaṇḍale → paṭhavi … (bj, sya1ed, sya2ed); puthuvi … (pts-vp-pli1)"><i>asmiṃ pathavimaṇḍale;</i></a><br>
<a><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayaṃ”.</i></a></p>
<p><a data-ref="sc26, pts-vp-pli5.157, ms23J_123, msdiv120"><i>“Na pañhakālo bhaddante,</i></a><br>
<a><i>kassapevaṃ gate sati;</i></a><br>
<a><i>Ehi samma ramissāma,</i></a><br>
<a><i>ubho asmākamassame;</i></a><br>
<a data-var="upagūhissaṃ → upaguyhissaṃ (sya1ed, sya2ed)"><i>Ehi taṃ upagūhissaṃ,</i></a><br>
<a><i>ratīnaṃ kusalo bhava”.</i></a></p>
<p><a data-ref="sc27, ms23J_124, msdiv121"><i>Idaṃ vatvāna pakkāmi,</i></a><br>
<a><i>accharā kāmavaṇṇinī;</i></a><br>
<a><i>Missā missitumicchantī,</i></a><br>
<a><i>isisiṅgaṃ alambusā.</i></a></p>
<p><a data-ref="sc28, ms23J_125, msdiv122"><i>So ca vegena nikkhamma,</i></a><br>
<a data-var="dandhaparakkamaṃ → dandhapadakkamaṃ (mr)"><i>Chetvā dandhaparakkamaṃ;</i></a><br>
<a><i>Tamuttamāsu veṇīsu,</i></a><br>
<a data-var="Ajjhappatto → ajjhāpatto (pts-vp-pli1)"><i>Ajjhappatto parāmasi.</i></a></p>
<p><a data-ref="sc29, ms23J_126, msdiv123"><i>Tamudāvatta kalyāṇī,</i></a><br>
<a data-var="susobhanā → susobhaṇī (sya1ed, sya2ed, mr)"><i>palissaji susobhanā;</i></a><br>
<a data-var="Cavitamhi → cavi tamhā (sya1ed, sya2ed, mr)"><i>Cavitamhi brahmacariyā,</i></a><br>
<a><i>yathā taṃ atha tositā.</i></a></p>
<p><a data-ref="sc30, ms23J_127, msdiv124"><i>Manasā agamā indaṃ,</i></a><br>
<a><i>vasantaṃ nandane vane;</i></a><br>
<a><i>Tassā saṅkappamaññāya,</i></a><br>
<a><i>maghavā devakuñjaro.</i></a></p>
<p><a data-ref="sc31, ms23J_128, msdiv125"><i>Pallaṅkaṃ pahiṇī khippaṃ,</i></a><br>
<a><i>sovaṇṇaṃ sopavāhanaṃ;</i></a><br>
<a><i>Sauttaracchadapaññāsaṃ,</i></a><br>
<a data-var="sahassapaṭiyatthataṃ → paṭikatthataṃ (bj)"><i>sahassapaṭiyatthataṃ.</i></a></p>
<p><a data-ref="sc32, ms23J_129, msdiv126"><i>Tamenaṃ tattha dhāresi,</i></a><br>
<a><i>ure katvāna sobhanā;</i></a><br>
<a><i>Yathā ekamuhuttaṃva,</i></a><br>
<a><i>tīṇi vassāni dhārayi.</i></a></p>
<p><a data-ref="sc33, ms23J_130, msdiv127"><i>Vimado tīhi vassehi,</i></a><br>
<a><i>pabujjhitvāna brāhmaṇo;</i></a><br>
<a data-var="haritarukkhe → harīrukkhe (pts-vp-pli1)"><i>Addasāsi haritarukkhe,</i></a><br>
<a><i>samantā aggiyāyanaṃ.</i></a></p>
<p><a data-ref="sc34, ms23J_131, msdiv128"><i>Navapattavanaṃ phullaṃ,</i></a><br>
<a><i>kokilaggaṇaghositaṃ;</i></a><br>
<a><i>Samantā paviloketvā,</i></a><br>
<a><i>rudaṃ assūni vattayi.</i></a></p>
<p><a data-var="jape → jappe (mr)" data-ref="sc35, ms23J_132, msdiv129"><i>“Na juhe na jape mante,</i></a><br>
<a><i>aggihuttaṃ pahāpitaṃ;</i></a><br>
<a><i>Ko nu me pāricariyāya,</i></a><br>
<a><i>pubbe cittaṃ palobhayi.</i></a></p>
<p><a data-ref="sc36, ms23J_133, msdiv130"><i>Araññe me viharato,</i></a><br>
<a data-var="sambhutaṃ → sambhataṃ (bj, pts-vp-pli1)"><i>yo me tejā ha sambhutaṃ;</i></a><br>
<a><i>Nānāratnaparipūraṃ,</i></a><br>
<a><i>nāvaṃva gaṇhi aṇṇave”.</i></a></p>
<p><a data-ref="sc37, pts-vp-pli5.159, ms23J_134, msdiv131"><i>“Ahaṃ te pāricariyāya,</i></a><br>
<a><i>devarājena pesitā;</i></a><br>
<a data-var="Avadhiṃ → avadhi (sya1ed, sya2ed); avadhī (pts-vp-pli1, mr)"><i>Avadhiṃ cittaṃ cittena,</i></a><br>
<a data-var="pamādo → pamādā (bj, sya1ed, sya2ed, pts-vp-pli1)"><i>pamādo tvaṃ na bujjhasi”.</i></a></p>
<p><a data-ref="sc38, ms23J_135, msdiv132"><i>“Imāni kira maṃ tāto,</i></a><br>
<a><i>kassapo anusāsati;</i></a><br>
<a data-var="Kamalāsadisitthiyo → … sarisitthiyo (bj, sya1ed, sya2ed, pts-vp-pli1)"><i>Kamalāsadisitthiyo,</i></a><br>
<a><i>tāyo bujjhesi māṇava.</i></a></p>
<p><a data-ref="sc39, ms23J_136, msdiv133"><i>Uregaṇḍāyo bujjhesi,</i></a><br>
<a><i>tāyo bujjhesi māṇava;</i></a><br>
<a><i>Iccānusāsi maṃ tāto,</i></a><br>
<a><i>yathā maṃ anukampako.</i></a></p>
<p><a data-ref="sc40, pts-vp-pli5.160, ms23J_137, msdiv134"><i>Tassāhaṃ vacanaṃ nākaṃ,</i></a><br>
<a><i>pitu vuddhassa sāsanaṃ;</i></a><br>
<a><i>Araññe nimmanussamhi,</i></a><br>
<a data-var="svajja jhāyāmi → svājjajjhāyāmi (bj, pts-vp-pli1)"><i>svajja jhāyāmi ekako.</i></a></p>
<p><a data-ref="sc41, ms23J_138, msdiv135"><i>Sohaṃ tathā karissāmi,</i></a><br>
<a><i>dhiratthu jīvitena me;</i></a><br>
<a><i>Puna vā tādiso hessaṃ,</i></a><br>
<a><i>maraṇaṃ me bhavissati”.</i></a></p>
<p><a data-var="tejaṃ → tejañca (bj, pts-vp-pli1)" data-ref="sc42, ms23J_139, msdiv136"><i>Tassa tejaṃ vīriyañca,</i></a><br>
<a data-var="Dhitiṃ → dhitiñca (pts-vp-pli1) | avaṭṭhitaṃ → suvaḍḍhitaṃ (bj); avatthitaṃ (pts-vp-pli1)"><i>Dhitiṃ ñatvā avaṭṭhitaṃ;</i></a><br>
<a><i>Sirasā aggahī pāde,</i></a><br>
<a><i>Isisiṅgaṃ alambusā.</i></a></p>
<p><a data-var="kujjha → kujjhi (pts-vp-pli1)" data-ref="sc43, ms23J_140, msdiv137"><i>“Mā me kujjha mahāvīra,</i></a><br>
<a data-var="kujjha → kujjhi (pts-vp-pli1)"><i>mā me kujjha mahāise;</i></a><br>
<a><i>Mahā attho mayā ciṇṇo,</i></a><br>
<a><i>tidasānaṃ yasassinaṃ;</i></a><br>
<a><i>Tayā saṅkampitaṃ āsi,</i></a><br>
<a><i>sabbaṃ devapuraṃ tadā”.</i></a></p>
<p><a data-ref="sc44, ms23J_141, msdiv138"><i>“Tāvatiṃsā ca ye devā,</i></a><br>
<a><i>tidasānañca vāsavo;</i></a><br>
<a><i>Tvañca bhadde sukhī hohi,</i></a><br>
<a><i>gaccha kaññe yathāsukhaṃ”.</i></a></p>
<p><a data-ref="sc45, pts-vp-pli5.161, ms23J_142, msdiv139"><i>Tassa pāde gahetvāna,</i></a><br>
<a><i>katvā ca naṃ padakkhiṇaṃ;</i></a><br>
<a><i>Añjaliṃ paggahetvāna,</i></a><br>
<a><i>tamhā ṭhānā apakkami.</i></a></p>
<p><a data-ref="sc46, ms23J_143, msdiv140"><i>Yo ca tassāsi pallaṅko,</i></a><br>
<a><i>sovaṇṇo sopavāhano;</i></a><br>
<a><i>Sauttaracchadapaññāso,</i></a><br>
<a><i>sahassapaṭiyatthato;</i></a><br>
<a><i>Tameva pallaṅkamāruyha,</i></a><br>
<a><i>agā devāna santike.</i></a></p>
<p><a data-ref="sc47, ms23J_144, msdiv141"><i>Tamokkamiva āyantiṃ,</i></a><br>
<a><i>jalantiṃ vijjutaṃ yathā;</i></a><br>
<a><i>Patīto sumano vitto,</i></a><br>
<a><i>devindo adadā varaṃ.</i></a></p>
<p><a data-ref="sc48, ms23J_145, msdiv142"><i>“Varañce me ado sakka,</i></a><br>
<a><i>sabbabhūtānamissara;</i></a><br>
<a data-var="Nisippalobhikā → na isipalobhikā (sya1ed, sya2ed); na isipalobhiyaṃ (pts-vp-pli1)"><i>Nisippalobhikā gacche,</i></a><br>
<a><i>etaṃ sakka varaṃ vare”ti.</i></a></p>
</blockquote>
<p class="endsutta"><a data-ref="sc49, ms23J_146"><i>Alambusājātakaṃ tatiyaṃ.</i></a></p>
</article>
</section>
</div>
</body>
</html>
