<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja372">
<article>
<div class="hgroup">
<p class="division"><a><i>Jātaka</i></a></p>
<p><a><i>Pañcakanipāta</i></a></p>
<p><a><i>Aḍḍhavagga</i></a></p>
<h1><a><i>2. Migapotakajātaka</i></a></h1>
</div>
<blockquote class="gatha">
<p><a data-ref="sc1, ms22J_1284, msdiv116"><i>“Agārā paccupetassa,</i></a><br>
<a><i>anagārassa te sato;</i></a><br>
<a><i>Samaṇassa na taṃ sādhu,</i></a><br>
<a><i>yaṃ petamanusocasi”.</i></a></p>
<p><a data-ref="sc2, ms22J_1285, msdiv117"><i>“Saṃvāsena have sakka,</i></a><br>
<a><i>manussassa migassa vā;</i></a><br>
<a><i>Hadaye jāyate pemaṃ,</i></a><br>
<a><i>na taṃ sakkā asocituṃ”.</i></a></p>
<p><a data-ref="sc3, ms22J_1286, msdiv118"><i>“Mataṃ marissaṃ rodanti,</i></a><br>
<a><i>ye rudanti lapanti ca;</i></a><br>
<a><i>Tasmā tvaṃ isi mā rodi,</i></a><br>
<a><i>roditaṃ moghamāhu santo.</i></a></p>
<p><a data-ref="sc4, ms22J_1287, msdiv119"><i>Roditena have brahme,</i></a><br>
<a><i>mato peto samuṭṭhahe;</i></a><br>
<a><i>Sabbe saṅgamma rodāma,</i></a><br>
<a><i>aññamaññassa ñātake”.</i></a></p>
<p><a data-ref="sc5, pts-vp-pli3.215, ms22J_1288, msdiv120"><i>“Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-ref="sc6, ms22J_1289, msdiv121"><i>Abbahi vata me sallaṃ,</i></a><br>
<a><i>yamāsi hadayassitaṃ;</i></a><br>
<a><i>Yo me sokaparetassa,</i></a><br>
<a><i>puttasokaṃ apānudi.</i></a></p>
<p><a data-ref="sc7, ms22J_1290, msdiv122"><i>Sohaṃ abbūḷhasallosmi,</i></a><br>
<a><i>vītasoko anāvilo;</i></a><br>
<a><i>Na socāmi na rodāmi,</i></a><br>
<a><i>tava sutvāna vāsavā”ti.</i></a></p>
</blockquote>
<p class="endsutta"><a data-var="Migapotakajātakaṃ → migapotajātakaṃ (bj)" data-ref="sc8, ms22J_1291"><i>Migapotakajātakaṃ dutiyaṃ.</i></a></p>
</article>
</section>
</div>
</body>
</html>
