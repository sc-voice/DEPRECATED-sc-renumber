<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja526">
<article>
<div class="hgroup">
<p class="division"><a><i>Jātaka</i></a></p>
<p><a><i>Paṇṇāsanipāta</i></a></p>
<p><a><i>Niḷinikāvagga</i></a></p>
<h1><a data-var="1 Niḷinikājātaka → nilinikejātakaṃ (bj); naḷinikājātaka (pts-vp-pli1)"><i>1 Niḷinikājātaka</i></a></h1>
</div>
<blockquote class="gatha">
<p><a data-var="Uddayhate → uḍḍayhate (bj, pts-vp-pli1)" data-ref="sc1, pts-vp-pli5.194, ms23J_255, msdiv1"><i>“Uddayhate janapado,</i></a><br>
<a><i>raṭṭhañcāpi vinassati;</i></a><br>
<a data-var="niḷinike → nilinike (bj); naḷinike (sya1ed, sya2ed, pts-vp-pli1)"><i>Ehi niḷinike gaccha,</i></a><br>
<a><i>taṃ me brāhmaṇamānaya”.</i></a></p>
<p><a data-ref="sc2, ms23J_256, msdiv2"><i>“Nāhaṃ dukkhakkhamā rāja,</i></a><br>
<a><i>nāhaṃ addhānakovidā;</i></a><br>
<a><i>Kathaṃ ahaṃ gamissāmi,</i></a><br>
<a><i>vanaṃ kuñjarasevitaṃ”.</i></a></p>
<p><a data-ref="sc3, ms23J_257, msdiv3"><i>“Phītaṃ janapadaṃ gantvā,</i></a><br>
<a><i>hatthinā ca rathena ca;</i></a><br>
<a><i>Dārusaṅghāṭayānena,</i></a><br>
<a><i>evaṃ gaccha niḷinike.</i></a></p>
<p><a data-ref="sc4, pts-vp-pli5.195, ms23J_258, msdiv4"><i>Hatthiassarathe pattī,</i></a><br>
<a><i>gacchevādāya khattiye;</i></a><br>
<a><i>Taveva vaṇṇarūpena,</i></a><br>
<a><i>vasaṃ tamānayissasi”.</i></a></p>
<p><a data-ref="sc5, ms23J_259, msdiv5"><i>“Kadalīdhajapaññāṇo,</i></a><br>
<a><i>ābhujīparivārito;</i></a><br>
<a><i>Eso padissati rammo,</i></a><br>
<a><i>isisiṅgassa assamo.</i></a></p>
<p><a data-ref="sc6, ms23J_260, msdiv6"><i>Eso aggissa saṅkhāto,</i></a><br>
<a><i>eso dhūmo padissati;</i></a><br>
<a><i>Maññe no aggiṃ hāpeti,</i></a><br>
<a><i>isisiṅgo mahiddhiko”.</i></a></p>
<p><a data-ref="sc7, pts-vp-pli5.196, ms23J_261, msdiv7"><i>“Tañca disvāna āyantiṃ,</i></a><br>
<a><i>āmuttamaṇikuṇḍalaṃ;</i></a><br>
<a><i>Isisiṅgo pāvisi bhīto,</i></a><br>
<a><i>assamaṃ paṇṇachādanaṃ.</i></a></p>
<p><a data-ref="sc8, ms23J_262, msdiv8"><i>Assamassa ca sā dvāre,</i></a><br>
<a data-var="geṇḍukenassa → bheṇḍukenassa (bj, pts-vp-pli1)"><i>geṇḍukenassa kīḷati;</i></a><br>
<a><i>Vidaṃsayantī aṅgāni,</i></a><br>
<a><i>guyhaṃ pakāsitāni ca.</i></a></p>
<p><a data-ref="sc9, ms23J_263, msdiv9"><i>Tañca disvāna kīḷantiṃ,</i></a><br>
<a><i>paṇṇasālagato jaṭī;</i></a><br>
<a><i>Assamā nikkhamitvāna,</i></a><br>
<a><i>idaṃ vacanamabravi.</i></a></p>
<p><a data-ref="sc10, ms23J_264, msdiv10"><i>Ambho ko nāma so rukkho,</i></a><br>
<a><i>yassa tevaṃgataṃ phalaṃ;</i></a><br>
<a><i>Dūrepi khittaṃ pacceti,</i></a><br>
<a><i>na taṃ ohāya gacchati”.</i></a></p>
<p><a data-var="mama → mamaṃ (bj)" data-ref="sc11, ms23J_265, msdiv11"><i>“Assamassa mama brahme,</i></a><br>
<a><i>samīpe gandhamādane;</i></a><br>
<a data-var="Bahavo → pabbate (bj)"><i>Bahavo tādisā rukkhā,</i></a><br>
<a><i>yassa tevaṃgataṃ phalaṃ;</i></a><br>
<a><i>Dūrepi khittaṃ pacceti,</i></a><br>
<a><i>na maṃ ohāya gacchati”.</i></a></p>
<p><a data-var="Etū → etu (bj, sya1ed, sya2ed, mr)" data-ref="sc12, pts-vp-pli5.197, ms23J_266, msdiv12"><i>“Etū bhavaṃ assamimaṃ adetu,</i></a><br>
<a><i>Pajjañca bhakkhañca paṭiccha dammi;</i></a><br>
<a><i>Idamāsanaṃ atra bhavaṃ nisīdatu,</i></a><br>
<a data-var="bhuñjatu → khādatu (bj); bhuñjatūti (pts-vp-pli1)"><i>Ito bhavaṃ mūlaphalāni bhuñjatu.</i></a></p>
<p><a data-ref="sc13, ms23J_267, msdiv13"><i>Kiṃ te idaṃ ūrūnamantarasmiṃ,</i></a><br>
<a><i>Supicchitaṃ kaṇharivappakāsati;</i></a><br>
<a><i>Akkhāhi me pucchito etamatthaṃ,</i></a><br>
<a><i>Kose nu te uttamaṅgaṃ paviṭṭhaṃ”.</i></a></p>
<p><a data-ref="sc14, pts-vp-pli5.198, ms23J_268, msdiv14"><i>“Ahaṃ vane mūlaphalesanaṃ caraṃ,</i></a><br>
<a data-var="Āsādayiṃ → assādayiṃ (mr)"><i>Āsādayiṃ acchaṃ sughorarūpaṃ;</i></a><br>
<a><i>So maṃ patitvā sahasājjhapatto,</i></a><br>
<a data-var="abbahi → abbuhi (sya1ed, sya2ed, mr)"><i>Panujja maṃ abbahi uttamaṅgaṃ.</i></a></p>
<p><a data-ref="sc15, ms23J_269, msdiv15"><i>Svāyaṃ vaṇo khajjati kaṇḍuvāyati,</i></a><br>
<a><i>Sabbañca kālaṃ na labhāmi sātaṃ;</i></a><br>
<a><i>Paho bhavaṃ kaṇḍumimaṃ vinetuṃ,</i></a><br>
<a><i>Kurutaṃ bhavaṃ yācito brāhmaṇatthaṃ”.</i></a></p>
<p><a data-ref="sc16, ms23J_270, msdiv16"><i>“Gambhīrarūpo te vaṇo salohito,</i></a><br>
<a data-var="vaṇagandho → pakkagandho (bj); pannagandho (sya1ed, sya2ed, pts-vp-pli1)"><i>Apūtiko vaṇagandho mahā ca;</i></a><br>
<a><i>Karomi te kiñci kasāyayogaṃ,</i></a><br>
<a><i>Yathā bhavaṃ paramasukhī bhaveyya”.</i></a></p>
<p><a data-ref="sc17, ms23J_271, msdiv17"><i>“Na mantayogā na kasāyayogā,</i></a><br>
<a data-var="brahmacāri → brahmacārī (bj, sya1ed, pts-vp-pli1)"><i>Na osadhā brahmacāri kamanti;</i></a><br>
<a data-var="Yaṃ te mudu tena → ghaṭṭe mudukena aṅgena (sya1ed, sya2ed); yaṃ te mudū tena (pts-vp-pli1); ghaṭṭe mudukena (csp1ed) | kaṇḍuṃ → kaṇḍukaṃ (pts-vp-pli1)"><i>Yaṃ te mudu tena vinehi kaṇḍuṃ,</i></a><br>
<a><i>Yathā ahaṃ paramasukhī bhaveyyaṃ”.</i></a></p>
<p><a data-ref="sc18, pts-vp-pli5.199, ms23J_272, msdiv18"><i>“Ito nu bhoto katamena assamo,</i></a><br>
<a data-var="abhiramasi → abhiramasī (bj, pts-vp-pli1)"><i>Kacci bhavaṃ abhiramasi araññe;</i></a><br>
<a data-var="Kacci nu te → kacci te (pts-vp-pli1)"><i>Kacci nu te mūlaphalaṃ pahūtaṃ,</i></a><br>
<a><i>Kacci bhavantaṃ na vihiṃsanti vāḷā”.</i></a></p>
<p><a data-ref="sc19, ms23J_273, msdiv19"><i>“Ito ujuṃ uttarāyaṃ disāyaṃ,</i></a><br>
<a data-var="pabhāvī → pabhāti (bj, sya1ed, sya2ed, pts-vp-pli1)"><i>Khemānadī himavatā pabhāvī;</i></a><br>
<a><i>Tassā tīre assamo mayha rammo,</i></a><br>
<a><i>Aho bhavaṃ assamaṃ mayhaṃ passe.</i></a></p>
<p><a data-ref="sc20, ms23J_274, msdiv20"><i>Ambā ca sālā tilakā ca jambuyo,</i></a><br>
<a><i>Uddālakā pāṭaliyo ca phullā;</i></a><br>
<a><i>Samantato kimpurisābhigītaṃ,</i></a><br>
<a><i>Aho bhavaṃ assamaṃ mayhaṃ passe.</i></a></p>
<p><a data-ref="sc21, pts-vp-pli5.200, ms23J_275, msdiv21"><i>Tālā ca mūlā ca phalā ca mettha,</i></a><br>
<a><i>Vaṇṇena gandhena upetarūpaṃ;</i></a><br>
<a><i>Taṃ bhūmibhāgehi upetarūpaṃ,</i></a><br>
<a><i>Aho bhavaṃ assamaṃ mayhaṃ passe.</i></a></p>
<p><a data-ref="sc22, ms23J_276, msdiv22"><i>Phalā ca mūlā ca pahūtamettha,</i></a><br>
<a><i>Vaṇṇena gandhena rasenupetā;</i></a><br>
<a><i>Āyanti ca luddakā taṃ padesaṃ,</i></a><br>
<a><i>Mā me tato mūlaphalaṃ ahāsuṃ”.</i></a></p>
<p><a data-ref="sc23, ms23J_277, msdiv23"><i>“Pitā mamaṃ mūlaphalesanaṃ gato,</i></a><br>
<a><i>Idāni āgacchati sāyakāle;</i></a><br>
<a><i>Ubhova gacchāmase assamaṃ taṃ,</i></a><br>
<a><i>Yāva pitā mūlaphalato etu”.</i></a></p>
<p><a data-ref="sc24, pts-vp-pli5.201, ms23J_278, msdiv24"><i>“Aññe bahū isayo sādhurūpā,</i></a><br>
<a><i>Rājīsayo anumagge vasanti;</i></a><br>
<a><i>Teyeva pucchesi mamassamaṃ taṃ,</i></a><br>
<a><i>Te taṃ nayissanti mamaṃ sakāse”.</i></a></p>
<p><a data-ref="sc25, ms23J_279, msdiv25"><i>“Na te kaṭṭhāni bhinnāni,</i></a><br>
<a><i>na te udakamābhataṃ;</i></a><br>
<a data-var="Aggīpi → aggipi (bj, sya1ed, sya2ed, pts-vp-pli1) | hāpito → hāsito (bj, sya1ed, sya2ed)"><i>Aggīpi te na hāpito,</i></a><br>
<a><i>kiṃ nu mandova jhāyasi.</i></a></p>
<p><a data-ref="sc26, ms23J_280, msdiv26"><i>Bhinnāni kaṭṭhāni huto ca aggi,</i></a><br>
<a data-var="brahmacārī → brahmacāri (bj)"><i>Tapanīpi te samitā brahmacārī;</i></a><br>
<a><i>Pīṭhañca mayhaṃ udakañca hoti,</i></a><br>
<a data-var="tuvaṃ → tvaṃ (bj)"><i>Ramasi tuvaṃ brahmabhūto puratthā.</i></a></p>
<p><a data-ref="sc27, ms23J_281, msdiv27"><i>Abhinnakaṭṭhosi anābhatodako,</i></a><br>
<a data-var="Ahāpitaggīsi → ahāsitaggīsi (bj, sya1ed, sya2ed); ahāpitaggīpi (mr) | asiddhabhojano → asiṭṭhabhojano (mr)"><i>Ahāpitaggīsi asiddhabhojano;</i></a><br>
<a><i>Na me tuvaṃ ālapasī mamajja,</i></a><br>
<a><i>Naṭṭhaṃ nu kiṃ cetasikañca dukkhaṃ”.</i></a></p>
<p><a data-ref="sc28, pts-vp-pli5.202, ms23J_282, msdiv28"><i>“Idhāgamā jaṭilo brahmacārī,</i></a><br>
<a><i>Sudassaneyyo sutanū vineti;</i></a><br>
<a><i>Nevātidīgho na panātirasso,</i></a><br>
<a><i>Sukaṇhakaṇhacchadanehi bhoto.</i></a></p>
<p><a data-ref="sc29, ms23J_283, msdiv29"><i>Amassujāto apurāṇavaṇṇī,</i></a><br>
<a><i>Ādhārarūpañca panassa kaṇṭhe;</i></a><br>
<a data-var="yamā → dvepassa (bj); dvāssa (pts-vp-pli1)"><i>Dve yamā gaṇḍā ure sujātā,</i></a><br>
<a data-var="Suvaṇṇatindukanibhā → sovaṇṇapiṇḍūpanibhā (bj, pts-vp-pli1); suvaṇṇatiṇḍusannibhā (sya1ed, sya2ed)"><i>Suvaṇṇatindukanibhā pabhassarā.</i></a></p>
<p><a data-ref="sc30, ms23J_284, msdiv30"><i>Mukhañca tassa bhusadassaneyyaṃ,</i></a><br>
<a><i>Kaṇṇesu lambanti ca kuñcitaggā;</i></a><br>
<a><i>Te jotare carato māṇavassa,</i></a><br>
<a><i>Suttañca yaṃ saṃyamanaṃ jaṭānaṃ.</i></a></p>
<p><a data-var="saṃyamāni → saññamanī (bj, pts-vp-pli1)" data-ref="sc31, ms23J_285, msdiv31"><i>Aññā ca tassa saṃyamāni catasso,</i></a><br>
<a data-var="Nīlā pītā → nīlāpi tā (pts-vp-pli1) | lohitikā → lohitakā (sya1ed, sya2ed, pts-vp-pli1, mr)"><i>Nīlā pītā lohitikā ca setā;</i></a><br>
<a data-var="piṃsare → saṃsare (bj, sya1ed, sya2ed)"><i>Tā piṃsare carato māṇavassa,</i></a><br>
<a data-var="Tiriṭisaṅghāriva → cirīṭi … (bj, pts-vp-pli1)"><i>Tiriṭisaṅghāriva pāvusamhi.</i></a></p>
<p><a data-var="mikhalaṃ → mekhalaṃ (bj, sya1ed, sya2ed, pts-vp-pli1)" data-ref="sc32, pts-vp-pli5.203, ms23J_286, msdiv32"><i>Na mikhalaṃ muñjamayaṃ dhāreti,</i></a><br>
<a data-var="santhare → santace (bj); santacaṃ (pts-vp-pli1); santare (mr)"><i>Na santhare no pana pabbajassa;</i></a><br>
<a data-var="jaghanantare → jaṅghanantare (sya1ed, sya2ed); jaghanavare (pts-vp-pli1)"><i>Tā jotare jaghanantare vilaggā,</i></a><br>
<a><i>Sateratā vijjurivantalikkhe.</i></a></p>
<p><a data-ref="sc33, ms23J_287, msdiv33"><i>Akhīlakāni ca avaṇṭakāni,</i></a><br>
<a><i>Heṭṭhā nabhyā kaṭisamohitāni;</i></a><br>
<a><i>Aghaṭṭitā niccakīḷaṃ karonti,</i></a><br>
<a><i>Haṃ tāta kiṃrukkhaphalāni tāni.</i></a></p>
<p><a data-ref="sc34, ms23J_288, msdiv34"><i>Jaṭā ca tassa bhusadassaneyyā,</i></a><br>
<a><i>Parosataṃ vellitaggā sugandhā;</i></a><br>
<a><i>Dvedhā siro sādhu vibhattarūpo,</i></a><br>
<a><i>Aho nu kho mayha tathā jaṭāssu.</i></a></p>
<p><a data-ref="sc35, ms23J_289, msdiv35"><i>Yadā ca so pakirati tā jaṭāyo,</i></a><br>
<a><i>Vaṇṇena gandhena upetarūpā;</i></a><br>
<a><i>Nīluppalaṃ vātasameritaṃva,</i></a><br>
<a><i>Tatheva saṃvāti panassamo ayaṃ.</i></a></p>
<p><a data-ref="sc36, ms23J_290, msdiv36"><i>Paṅko ca tassa bhusadassaneyyo,</i></a><br>
<a data-var="mayhaṃ kāye → mayhakāyo (bj, sya1ed, sya2ed, pts-vp-pli1)"><i>Netādiso yādiso mayhaṃ kāye;</i></a><br>
<a><i>So vāyatī erito mālutena,</i></a><br>
<a><i>Vanaṃ yathā aggagimhe suphullaṃ.</i></a></p>
<p><a data-ref="sc37, ms23J_291, msdiv37"><i>Nihanti so rukkhaphalaṃ pathabyā,</i></a><br>
<a><i>Sucittarūpaṃ ruciraṃ dassaneyyaṃ;</i></a><br>
<a><i>Khittañca tassa punareti hatthaṃ,</i></a><br>
<a><i>Haṃ tāta kiṃrukkhaphalaṃ nu kho taṃ.</i></a></p>
<p><a data-ref="sc38, ms23J_292, msdiv38"><i>Dantā ca tassa bhusadassaneyyā,</i></a><br>
<a><i>Suddhā samā saṅkhavarūpapannā;</i></a><br>
<a><i>Mano pasādenti vivariyamānā,</i></a><br>
<a data-var="Na hi → naha (bj, pts-vp-pli1)"><i>Na hi nūna so sākamakhādi tehi.</i></a></p>
<p><a data-ref="sc39, pts-vp-pli5.204, ms23J_293, msdiv39"><i>Akakkasaṃ aggaḷitaṃ muhuṃ muduṃ,</i></a><br>
<a><i>Ujuṃ anuddhataṃ acapalamassa bhāsitaṃ;</i></a><br>
<a><i>Rudaṃ manuññaṃ karavīkasussaraṃ,</i></a><br>
<a><i>Hadayaṅgamaṃ rañjayateva me mano.</i></a></p>
<p><a data-var="nātivisaṭṭhavākyo → nātivissaṭṭhavākyo (bj, sya1ed, sya2ed, pts-vp-pli1)" data-ref="sc40, ms23J_294, msdiv40"><i>Bindussaro nātivisaṭṭhavākyo,</i></a><br>
<a><i>Na nūna sajjhāyamatippayutto;</i></a><br>
<a data-var="bho → kho (bj, sya1ed, sya2ed, pts-vp-pli1)"><i>Icchāmi bho taṃ punadeva daṭṭhuṃ,</i></a><br>
<a data-var="hi → mittaṃ hi (bj, pts-vp-pli1); mittañhi (sya1ed, sya2ed) | māṇavohu → māṇavāhu (bj, sya1ed, sya2ed); māṇavāhū (pts-vp-pli1)"><i>Mitto hi me māṇavohu puratthā.</i></a></p>
<p><a data-ref="sc41, ms23J_295, msdiv41"><i>Susandhi sabbattha vimaṭṭhimaṃ vaṇaṃ,</i></a><br>
<a data-var="Puthū → puthu (sya1ed, sya2ed, mr); puthuṃ (pts-vp-pli1)"><i>Puthū sujātaṃ kharapattasannitaṃ;</i></a><br>
<a><i>Teneva maṃ uttariyāna māṇavo,</i></a><br>
<a><i>Vivaritaṃ ūruṃ jaghanena piḷayi.</i></a></p>
<p><a data-ref="sc42, ms23J_296, msdiv42"><i>Tapanti ābhanti virocare ca,</i></a><br>
<a><i>Sateratā vijjurivantalikkhe;</i></a><br>
<a><i>Bāhā mudū añjanalomasādisā,</i></a><br>
<a><i>Vicitravaṭṭaṅgulikāssa sobhare.</i></a></p>
<p><a data-ref="sc43, ms23J_297, msdiv43"><i>Akakkasaṅgo na ca dīghalomo,</i></a><br>
<a><i>Nakhāssa dīghā api lohitaggā;</i></a><br>
<a><i>Mudūhi bāhāhi palissajanto,</i></a><br>
<a data-var="ramayaṃ → ramayhaṃ (mr)"><i>Kalyāṇarūpo ramayaṃ upaṭṭhahi.</i></a></p>
<p><a data-ref="sc44, ms23J_298, msdiv44"><i>Dumassa tūlūpanibhā pabhassarā,</i></a><br>
<a><i>Suvaṇṇakambutalavaṭṭasucchavi;</i></a><br>
<a><i>Hatthā mudū tehi maṃ samphusitvā,</i></a><br>
<a><i>Ito gato tena maṃ dahanti tāta.</i></a></p>
<p><a data-var="Na nūna → naha nūna (bj, pts-vp-pli1)" data-ref="sc45, ms23J_299, msdiv45"><i>Na nūna so khārividhaṃ ahāsi,</i></a><br>
<a><i>Na nūna so kaṭṭhāni sayaṃ abhañji;</i></a><br>
<a data-var="kuṭhāriyā → kudhāriyā (mr)"><i>Na nūna so hanti dume kuṭhāriyā,</i></a><br>
<a data-var="Na hissa → na pissa (bj, sya1ed, sya2ed, pts-vp-pli1)"><i>Na hissa hatthesu khilāni atthi.</i></a></p>
<p><a data-ref="sc46, pts-vp-pli5.205, ms23J_300, msdiv46"><i>Accho ca kho tassa vaṇaṃ akāsi,</i></a><br>
<a><i>So maṃbravi sukhitaṃ maṃ karohi;</i></a><br>
<a><i>Tāhaṃ kariṃ tena mamāsi sokhyaṃ,</i></a><br>
<a><i>So cabravi ‘sukhitosmī’ti brahme.</i></a></p>
<p><a data-ref="sc47, ms23J_301, msdiv47"><i>Ayañca te māluvapaṇṇasanthatā,</i></a><br>
<a><i>Vikiṇṇarūpāva mayā ca tena ca;</i></a><br>
<a><i>Kilantarūpā udake ramitvā,</i></a><br>
<a><i>Punappunaṃ paṇṇakuṭiṃ vajāma.</i></a></p>
<p><a data-ref="sc48, ms23J_302, msdiv48"><i>Na majja mantā paṭibhanti tāta,</i></a><br>
<a data-var="yaññatantaṃ → yaññatantraṃ (bj); yañña tatra (sya1ed, sya2ed, pts-vp-pli1); yaññaṃ tatra (mr)"><i>Na aggihuttaṃ napi yaññatantaṃ;</i></a><br>
<a><i>Na cāpi te mūlaphalāni bhuñje,</i></a><br>
<a><i>Yāva na passāmi taṃ brahmacāriṃ.</i></a></p>
<p><a data-ref="sc49, ms23J_303, msdiv49"><i>Addhā pajānāsi tuvampi tāta,</i></a><br>
<a data-var="disaṃ → disāyaṃ (bj, sya1ed, sya2ed, pts-vp-pli1, mr)"><i>Yassaṃ disaṃ vasate brahmacārī;</i></a><br>
<a><i>Taṃ maṃ disaṃ pāpaya tāta khippaṃ,</i></a><br>
<a><i>Mā te ahaṃ amarimassamamhi.</i></a></p>
<p><a data-var="Vicitraphullaṃ → vicitrapupphaṃ (bj, pts-vp-pli1)" data-ref="sc50, ms23J_304, msdiv50"><i>Vicitraphullaṃ hi vanaṃ sutaṃ mayā,</i></a><br>
<a><i>Dijābhighuṭṭhaṃ dijasaṅghasevitaṃ;</i></a><br>
<a><i>Taṃ maṃ vanaṃ pāpaya tāta khippaṃ,</i></a><br>
<a><i>Purā te pāṇaṃ vijahāmi assame”.</i></a></p>
<p><a data-ref="sc51, pts-vp-pli5.207, ms23J_305, msdiv51"><i>“Imasmāhaṃ jotirase vanamhi,</i></a><br>
<a><i>Gandhabbadevaccharasaṅghasevite;</i></a><br>
<a><i>Isīnamāvāse sanantanamhi,</i></a><br>
<a><i>Netādisaṃ aratiṃ pāpuṇetha.</i></a></p>
<p><a data-ref="sc52, ms23J_306, msdiv52"><i>Bhavanti mittāni atho na honti,</i></a><br>
<a><i>Ñātīsu mittesu karonti pemaṃ;</i></a><br>
<a><i>Ayañca jammo kissa vā niviṭṭho,</i></a><br>
<a><i>Yo neva jānāti kutomhi āgato.</i></a></p>
<p><a data-ref="sc53, ms23J_307, msdiv53"><i>Saṃvāsena hi mittāni,</i></a><br>
<a data-var="sandhīyanti → sandhiyanti (sya1ed, sya2ed, csp1ed)"><i>sandhīyanti punappunaṃ;</i></a><br>
<a data-var="Sveva mitto → sā ca metti (pts-vp-pli1)"><i>Sveva mitto asaṅgantu,</i></a><br>
<a><i>asaṃvāsena jīrati.</i></a></p>
<p><a data-ref="sc54, ms23J_308, msdiv54"><i>Sace tuvaṃ dakkhasi brahmacāriṃ,</i></a><br>
<a><i>Sace tuvaṃ sallape brahmacārinā;</i></a><br>
<a><i>Sampannasassaṃva mahodakena,</i></a><br>
<a data-var="pahissasi → pahassasi (bj, sya1ed, sya2ed, pts-vp-pli1)"><i>Tapoguṇaṃ khippamimaṃ pahissasi.</i></a></p>
<p><a data-var="Punapi → punappi (pts-vp-pli1)" data-ref="sc55, ms23J_309, msdiv55"><i>Punapi ce dakkhasi brahmacāriṃ,</i></a><br>
<a data-var="Punapi → punappi (pts-vp-pli1)"><i>Punapi ce sallape brahmacārinā;</i></a><br>
<a><i>Sampannasassaṃva mahodakena,</i></a><br>
<a><i>Usmāgataṃ khippamimaṃ pahissasi.</i></a></p>
<p><a data-var="hetāni → etāni (pts-vp-pli1)" data-ref="sc56, ms23J_310, msdiv56"><i>Bhūtāni hetāni caranti tāta,</i></a><br>
<a><i>Virūparūpena manussaloke;</i></a><br>
<a><i>Na tāni sevetha naro sapañño,</i></a><br>
<a><i>Āsajja naṃ nassati brahmacārī”ti.</i></a></p>
</blockquote>
<p class="endsutta"><a data-var="Niḷinikājātakaṃ → nalinijātakaṃ (bj); naḷinijātakaṃ (pts-vp-pli1)" data-ref="sc57, ms23J_311"><i>Niḷinikājātakaṃ paṭhamaṃ.</i></a></p>
</article>
</section>
</div>
</body>
</html>
