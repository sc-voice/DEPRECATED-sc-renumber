<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja491">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>8. Mahāmorajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.337, ms22J_2697, msdiv143"><i>“Sace hi tyāhaṃ dhanahetu gāhito,</i></a><br>
<a><i>Mā maṃ vadhī jīvagāhaṃ gahetvā;</i></a><br>
<a data-var="Rañño ca → raññova (pts-vp-pli1) | upantikaṃ → upenti (bj); upanti (sya1ed, sya2ed, pts-vp-pli1)"><i>Rañño ca maṃ samma upantikaṃ nehi,</i></a><br>
<a><i>Maññe dhanaṃ lacchasinapparūpaṃ”.</i></a></p>
<p><a data-ref="sc2, ms22J_2698, msdiv144"><i>“Na me ayaṃ tuyha vadhāya ajja,</i></a><br>
<a data-var="cāpadhure → cāpavare (bj, pts-vp-pli1); cāpavaro (sya1ed, sya2ed)"><i>Samāhito cāpadhure khurappo;</i></a><br>
<a><i>Pāsañca tyāhaṃ adhipātayissaṃ,</i></a><br>
<a><i>Yathāsukhaṃ gacchatu morarājā”.</i></a></p>
<p><a data-ref="sc3, ms22J_2699, msdiv145"><i>“Yaṃ satta vassāni mamānubandhi,</i></a><br>
<a><i>Rattindivaṃ khuppipāsaṃ sahanto;</i></a><br>
<a><i>Atha kissa maṃ pāsavasūpanītaṃ,</i></a><br>
<a><i>Pamuttave icchasi bandhanasmā.</i></a></p>
<p><a data-ref="sc4, ms22J_2700, msdiv146"><i>Pāṇātipātā virato nusajja,</i></a><br>
<a><i>Abhayaṃ nu te sabbabhūtesu dinnaṃ;</i></a><br>
<a><i>Yaṃ maṃ tuvaṃ pāsavasūpanītaṃ,</i></a><br>
<a><i>Pamuttave icchasi bandhanasmā”.</i></a></p>
<p><a data-ref="sc5, pts-vp-pli4.338, ms22J_2701, msdiv147"><i>“Pāṇātipātā viratassa brūhi,</i></a><br>
<a><i>Abhayañca yo sabbabhūtesu deti;</i></a><br>
<a><i>Pucchāmi taṃ morarājetamatthaṃ,</i></a><br>
<a><i>Ito cuto kiṃ labhate sukhaṃ so”.</i></a></p>
<p><a data-ref="sc6, ms22J_2702, msdiv148"><i>“Pāṇātipātā viratassa brūmi,</i></a><br>
<a><i>Abhayañca yo sabbabhūtesu deti;</i></a><br>
<a><i>Diṭṭheva dhamme labhate pasaṃsaṃ,</i></a><br>
<a><i>Saggañca so yāti sarīrabhedā”.</i></a></p>
<p><a data-var="santi devā iti āhu → iccāhu (bj, pts-vp-pli1)" data-ref="sc7, ms22J_2703, msdiv149"><i>“Na santi devā iti āhu eke,</i></a><br>
<a><i>Idheva jīvo vibhavaṃ upeti;</i></a><br>
<a><i>Tathā phalaṃ sukatadukkaṭānaṃ,</i></a><br>
<a><i>Dattupaññattañca vadanti dānaṃ;</i></a><br>
<a><i>Tesaṃ vaco arahataṃ saddahāno,</i></a><br>
<a><i>Tasmā ahaṃ sakuṇe bādhayāmi”.</i></a></p>
<p><a data-ref="sc8, ms22J_2704, msdiv150"><i>“Cando ca suriyo ca ubho sudassanā,</i></a><br>
<a><i>Gacchanti obhāsayamantalikkhe;</i></a><br>
<a><i>Imassa lokassa parassa vā te,</i></a><br>
<a><i>Kathaṃ nu te āhu manussaloke”.</i></a></p>
<p><a data-ref="sc9, pts-vp-pli4.339, ms22J_2705, msdiv151"><i>“Cando ca suriyo ca ubho sudassanā,</i></a><br>
<a><i>Gacchanti obhāsayamantalikkhe;</i></a><br>
<a><i>Parassa lokassa na te imassa,</i></a><br>
<a><i>Devāti te āhu manussaloke”.</i></a></p>
<p><a data-ref="sc10, ms22J_2706, msdiv152"><i>“Ettheva te nīhatā hīnavādā,</i></a><br>
<a><i>Ahetukā ye na vadanti kammaṃ;</i></a><br>
<a><i>Tathā phalaṃ sukatadukkaṭānaṃ,</i></a><br>
<a><i>Dattupaññattaṃ ye ca vadanti dānaṃ”.</i></a></p>
<p><a data-var="tavedaṃ → tavetaṃ (bj, sya1ed, sya2ed, pts-vp-pli1)" data-ref="sc11, ms22J_2707, msdiv153"><i>“Addhā hi saccaṃ vacanaṃ tavedaṃ,</i></a><br>
<a data-var="bhaveyya → vadeyya (bj, pts-vp-pli1)"><i>Kathañhi dānaṃ aphalaṃ bhaveyya;</i></a><br>
<a><i>Tathā phalaṃ sukatadukkaṭānaṃ,</i></a><br>
<a><i>Dattupaññattañca kathaṃ bhaveyya.</i></a></p>
<p><a data-ref="sc12, ms22J_2708, msdiv154"><i>Kathaṃkaro kintikaro kimācaraṃ,</i></a><br>
<a><i>Kiṃ sevamāno kena tapoguṇena;</i></a><br>
<a data-var="Akkhāhi → akkhāhi taṃ dāni (mr)"><i>Akkhāhi me morarājetamatthaṃ,</i></a><br>
<a><i>Yathā ahaṃ no nirayaṃ pateyyaṃ”.</i></a></p>
<p><a data-ref="sc13, pts-vp-pli4.340, ms22J_2709, msdiv155"><i>“Ye keci atthi samaṇā pathabyā,</i></a><br>
<a><i>Kāsāyavatthā anagāriyā te;</i></a><br>
<a><i>Pātova piṇḍāya caranti kāle,</i></a><br>
<a><i>Vikālacariyā viratā hi santo.</i></a></p>
<p><a data-ref="sc14, ms22J_2710, msdiv156"><i>Te tattha kālenupasaṅkamitvā,</i></a><br>
<a><i>Pucchāhi yaṃ te manaso piyaṃ siyā;</i></a><br>
<a><i>Te te pavakkhanti yathāpajānaṃ,</i></a><br>
<a><i>Imassa lokassa parassa catthaṃ”.</i></a></p>
<p><a data-ref="sc15, pts-vp-pli4.341, ms22J_2711, msdiv157"><i>“Tacaṃva jiṇṇaṃ urago purāṇaṃ,</i></a><br>
<a><i>Paṇḍūpalāsaṃ harito dumova;</i></a><br>
<a><i>Esappahīno mama luddabhāvo,</i></a><br>
<a><i>Jahāmahaṃ luddakabhāvamajja.</i></a></p>
<p><a data-ref="sc16, ms22J_2712, msdiv158"><i>Ye cāpi me sakuṇā atthi baddhā,</i></a><br>
<a><i>Satāninekāni nivesanasmiṃ;</i></a><br>
<a data-var="Tesampahaṃ → tesaṃ ahaṃ (sya1ed, sya2ed, mr)"><i>Tesampahaṃ jīvitamajja dammi,</i></a><br>
<a data-var="pattā → patto (bj); accha (sya1ed, sya2ed)"><i>Mokkhañca te pattā sakaṃ niketaṃ”.</i></a></p>
<p><a data-ref="sc17, pts-vp-pli4.342, ms22J_2713, msdiv159"><i>“Luddo carī pāsahattho araññe,</i></a><br>
<a><i>Bādhetu morādhipatiṃ yasassiṃ;</i></a><br>
<a data-var="Bandhitvā → bandhitva (bj, pts-vp-pli1)"><i>Bandhitvā morādhipatiṃ yasassiṃ,</i></a><br>
<a data-var="Dukkhā sa pamucci → dukkhā pamucci (bj); dukkhā pamuñci (sya1ed, sya2ed); dukkhā pamuñcī (pts-vp-pli1)"><i>Dukkhā sa pamucci yathāhaṃ pamutto”ti.</i></a></p>
</blockquote>
<p class="endsutta"><a data-ref="sc18, ms22J_2714"><i>Mahāmorajātakaṃ aṭṭhamaṃ.</i></a></p>
</article>
</section>
</div>
</body>
</html>
