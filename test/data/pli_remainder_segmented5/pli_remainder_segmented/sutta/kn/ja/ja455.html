<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja455">
<article>
<div class="hgroup">
<p class="division"><a><i>Jātaka</i></a></p>
<p><a><i>Ekādasakanipāta</i></a></p>
<p><a><i>Mātuposakavagga</i></a></p>
<h1><a><i>1. Mātuposakajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.92, ms22J_2107, msdiv1"><i>“Tassa nāgassa vippavāsena,</i></a><br>
<a><i>Virūḷhā sallakī ca kuṭajā ca;</i></a><br>
<a data-var="Kuruvindakaravīrā → … karavarā (bj, sya1ed, sya2ed)"><i>Kuruvindakaravīrā bhisasāmā ca,</i></a><br>
<a><i>Nivāte pupphitā ca kaṇikārā.</i></a></p>
<p><a data-ref="sc2, ms22J_2108, msdiv2"><i>Kocideva suvaṇṇakāyurā,</i></a><br>
<a><i>Nāgarājaṃ bharanti piṇḍena;</i></a><br>
<a><i>Yattha rājā rājakumāro vā,</i></a><br>
<a data-var="achambhito → asambhīto (bj, pts-vp-pli1); asambhito (sya1ed, sya2ed)"><i>Kavacamabhihessati achambhito”.</i></a></p>
<p><a data-ref="sc3, pts-vp-pli4.93, ms22J_2109, msdiv3"><i>“Gaṇhāhi nāga kabaḷaṃ,</i></a><br>
<a><i>mā nāga kisako bhava;</i></a><br>
<a><i>Bahūni rājakiccāni,</i></a><br>
<a data-var="tāni → yāni (bj, pts-vp-pli1)"><i>tāni nāga karissasi”.</i></a></p>
<p><a data-ref="sc4, ms22J_2110, msdiv4"><i>“Sā nūnasā kapaṇikā,</i></a><br>
<a><i>andhā apariṇāyikā;</i></a><br>
<a><i>Khāṇuṃ pādena ghaṭṭeti,</i></a><br>
<a><i>giriṃ caṇḍoraṇaṃ pati”.</i></a></p>
<p><a data-ref="sc5, ms22J_2111, msdiv5"><i>“Kā nu te sā mahānāga,</i></a><br>
<a><i>andhā apariṇāyikā;</i></a><br>
<a><i>Khāṇuṃ pādena ghaṭṭeti,</i></a><br>
<a><i>giriṃ caṇḍoraṇaṃ pati”.</i></a></p>
<p><a data-ref="sc6, ms22J_2112, msdiv6"><i>“Mātā me sā mahārāja,</i></a><br>
<a><i>andhā apariṇāyikā;</i></a><br>
<a><i>Khāṇuṃ pādena ghaṭṭeti,</i></a><br>
<a><i>giriṃ caṇḍoraṇaṃ pati”.</i></a></p>
<p><a data-ref="sc7, ms22J_2113, msdiv7"><i>“Muñcathetaṃ mahānāgaṃ,</i></a><br>
<a><i>yoyaṃ bharati mātaraṃ;</i></a><br>
<a><i>Sametu mātarā nāgo,</i></a><br>
<a><i>saha sabbehi ñātibhi”.</i></a></p>
<p><a data-ref="sc8, ms22J_2114, msdiv8"><i>“Mutto ca bandhanā nāgo,</i></a><br>
<a data-var="muttamādāya kuñjaro → kāsirājena pesito (bj, sya1ed, sya2ed); mutto dāmāto kuñjaro (pts-vp-pli1, bj -nissya)"><i>muttamādāya kuñjaro;</i></a><br>
<a data-var="assāsayitvā → vissamitvāna (bj); assasitvāna (sya1ed, sya2ed, pts-vp-pli1)"><i>Muhuttaṃ assāsayitvā,</i></a><br>
<a><i>agamā yena pabbato.</i></a></p>
<p><a data-var="naḷiniṃ → naliniṃ (bj); nilinaṃ (sya1ed, sya2ed)" data-ref="sc9, pts-vp-pli4.94, ms22J_2115, msdiv9"><i>Tato so naḷiniṃ gantvā,</i></a><br>
<a><i>sītaṃ kuñjarasevitaṃ;</i></a><br>
<a data-var="Soṇḍāyūdakamāhatvā → soṇḍāya udakamāhatvā (bj, pts-vp-pli1); soṇḍāya udakamāhitvā (sya1ed, sya2ed, mr)"><i>Soṇḍāyūdakamāhatvā,</i></a><br>
<a><i>mātaraṃ abhisiñcatha”.</i></a></p>
<p><a data-ref="sc10, ms22J_2116, msdiv10"><i>“Koyaṃ anariyo devo,</i></a><br>
<a data-var="akālenapi vassati → akālena pavassati (sya1ed, sya2ed, mr); akālena'tivassati (pts-vp-pli1)"><i>akālenapi vassati;</i></a><br>
<a><i>Gato me atrajo putto,</i></a><br>
<a><i>yo mayhaṃ paricārako”.</i></a></p>
<p><a data-ref="sc11, ms22J_2117, msdiv11"><i>“Uṭṭhehi amma kiṃ sesi,</i></a><br>
<a><i>āgato tyāhamatrajo;</i></a><br>
<a><i>Muttomhi kāsirājena,</i></a><br>
<a><i>vedehena yasassinā”.</i></a></p>
<p><a data-ref="sc12, ms22J_2118, msdiv12"><i>“Ciraṃ jīvatu so rājā,</i></a><br>
<a><i>kāsīnaṃ raṭṭhavaḍḍhano;</i></a><br>
<a><i>Yo me puttaṃ pamocesi,</i></a><br>
<a><i>sadā vuddhāpacāyikan”ti.</i></a></p>
</blockquote>
<p class="endsutta"><a data-var="Mātuposakajātakaṃ → mātiposakajātakaṃ (pts-vp-pli1)" data-ref="sc13, ms22J_2119"><i>Mātuposakajātakaṃ paṭhamaṃ.</i></a></p>
</article>
</section>
</div>
</body>
</html>
