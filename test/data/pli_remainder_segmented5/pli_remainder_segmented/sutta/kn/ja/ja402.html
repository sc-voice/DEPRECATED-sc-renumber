<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja402">
<article>
<div class="hgroup">
<p class="division"><a><i>Jātaka</i></a></p>
<p><a><i>Sattakanipāta</i></a></p>
<p><a><i>Kukkuvagga</i></a></p>
<h1><a><i>7. Sattubhastajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.344, ms22J_1536, msdiv46"><i>“Vibbhantacitto kupitindriyosi,</i></a><br>
<a><i>Nettehi te vārigaṇā savanti;</i></a><br>
<a><i>Kiṃ te naṭṭhaṃ kiṃ pana patthayāno,</i></a><br>
<a data-var="brahme tadiṅgha → brāhmaṇa iṅgha (bj, sya1ed, sya2ed)"><i>Idhāgamā brahme tadiṅgha brūhi”.</i></a></p>
<p><a data-ref="sc2, pts-vp-pli3.345, ms22J_1537, msdiv47"><i>“Miyyetha bhariyā vajato mamajja,</i></a><br>
<a><i>Agacchato maraṇamāha yakkho;</i></a><br>
<a><i>Etena dukkhena pavedhitosmi,</i></a><br>
<a><i>Akkhāhi me senaka etamatthaṃ”.</i></a></p>
<p><a data-ref="sc3, ms22J_1538, msdiv48"><i>“Bahūni ṭhānāni vicintayitvā,</i></a><br>
<a><i>Yamettha vakkhāmi tadeva saccaṃ;</i></a><br>
<a><i>Maññāmi te brāhmaṇa sattubhastaṃ,</i></a><br>
<a><i>Ajānato kaṇhasappo paviṭṭho.</i></a></p>
<p><a data-ref="sc4, pts-vp-pli3.347, ms22J_1539, msdiv49"><i>Ādāya daṇḍaṃ parisumbha bhastaṃ,</i></a><br>
<a data-var="dujivhaṃ → dvijivhaṃ (bj); dijivhaṃ (pts-vp-pli1)"><i>Passeḷamūgaṃ uragaṃ dujivhaṃ;</i></a><br>
<a><i>Chindajja kaṅkhaṃ vicikicchitāni,</i></a><br>
<a><i>Bhujaṅgamaṃ passa pamuñca bhastaṃ”.</i></a></p>
<p><a data-ref="sc5, pts-vp-pli3.348, ms22J_1540, msdiv50"><i>Saṃviggarūpo parisāya majjhe,</i></a><br>
<a><i>So brāhmaṇo sattubhastaṃ pamuñci;</i></a><br>
<a><i>Atha nikkhami urago uggatejo,</i></a><br>
<a><i>Āsīviso sappo phaṇaṃ karitvā.</i></a></p>
<p><a data-ref="sc6, pts-vp-pli3.349, ms22J_1541, msdiv51"><i>“Suladdhalābhā janakassa rañño,</i></a><br>
<a><i>Yo passatī senakaṃ sādhupaññaṃ;</i></a><br>
<a data-var="Vivaṭṭachaddo → vivattacchaddo (bj); vivaṭṭacchado (sya1ed, sya2ed); vivattacchaddā (pts-vp-pli1)"><i>Vivaṭṭachaddo nusi sabbadassī,</i></a><br>
<a><i>Ñāṇaṃ nu te brāhmaṇa bhiṃsarūpaṃ”.</i></a></p>
<p><a data-ref="sc7, ms22J_1542, msdiv52"><i>“Imāni me sattasatāni atthi,</i></a><br>
<a><i>Gaṇhāhi sabbāni dadāmi tuyhaṃ;</i></a><br>
<a><i>Tayā hi me jīvitamajja laddhaṃ,</i></a><br>
<a><i>Athopi bhariyāya makāsi sotthiṃ”.</i></a></p>
<p><a data-ref="sc8, ms22J_1543, msdiv53"><i>“Na paṇḍitā vetanamādiyanti,</i></a><br>
<a><i>Citrāhi gāthāhi subhāsitāhi;</i></a><br>
<a><i>Itopi te brahme dadantu vittaṃ,</i></a><br>
<a><i>Ādāya tvaṃ gaccha sakaṃ niketan”ti.</i></a></p>
</blockquote>
<p class="endsutta"><a data-var="Sattubhastajātakaṃ → senakajātakaṃ (sya1ed, sya2ed)" data-ref="sc9, ms22J_1544"><i>Sattubhastajātakaṃ sattamaṃ.</i></a></p>
</article>
</section>
</div>
</body>
</html>
