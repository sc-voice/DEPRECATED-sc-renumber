<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja419">
<article>
<div class="hgroup">
<p class="division"><a><i>Jātaka</i></a></p>
<p><a><i>Aṭṭhakanipāta</i></a></p>
<p><a><i>Kaccānivagga</i></a></p>
<h1><a><i>3. Sulasājātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.437, ms22J_1692, msdiv18"><i>“Idaṃ suvaṇṇakāyūraṃ,</i></a><br>
<a><i>muttā veḷuriyā bahū;</i></a><br>
<a><i>Sabbaṃ harassu bhaddante,</i></a><br>
<a><i>mañca dāsīti sāvaya”.</i></a></p>
<p><a data-ref="sc2, ms22J_1693, msdiv19"><i>“Oropayassu kalyāṇi,</i></a><br>
<a data-var="bāḷhaṃ → bahuṃ (bj, sya1ed, sya2ed, pts-vp-pli1)"><i>mā bāḷhaṃ paridevasi;</i></a><br>
<a><i>Na cāhaṃ abhijānāmi,</i></a><br>
<a><i>ahantvā dhanamābhataṃ”.</i></a></p>
<p><a data-ref="sc3, ms22J_1694, msdiv20"><i>“Yato sarāmi attānaṃ,</i></a><br>
<a><i>yato pattāsmi viññutaṃ;</i></a><br>
<a><i>Na cāhaṃ abhijānāmi,</i></a><br>
<a><i>aññaṃ piyataraṃ tayā.</i></a></p>
<p><a data-var="upagūhissaṃ → upaguyhissaṃ (mr)" data-ref="sc4, ms22J_1695, msdiv21"><i>Ehi taṃ upagūhissaṃ,</i></a><br>
<a><i>karissañca padakkhiṇaṃ;</i></a><br>
<a><i>Na hi dāni puna atthi,</i></a><br>
<a><i>mama tuyhañca saṅgamo”.</i></a></p>
<p><a data-ref="sc5, pts-vp-pli3.438, ms22J_1696, msdiv22"><i>“Na hi sabbesu ṭhānesu,</i></a><br>
<a><i>puriso hoti paṇḍito;</i></a><br>
<a><i>Itthīpi paṇḍitā hoti,</i></a><br>
<a><i>tattha tattha vicakkhaṇā.</i></a></p>
<p><a data-ref="sc6, ms22J_1697, msdiv23"><i>Na hi sabbesu ṭhānesu,</i></a><br>
<a><i>puriso hoti paṇḍito;</i></a><br>
<a><i>Itthīpi paṇḍitā hoti,</i></a><br>
<a data-var="lahuṃ atthaṃ vicintikā → lahumatthavicintikā (bj, pts-vp-pli1); lahumatthaṃ vicintikā (sya1ed, sya2ed)"><i>lahuṃ atthaṃ vicintikā.</i></a></p>
<p><a data-ref="sc7, ms22J_1698, msdiv24"><i>Lahuñca vata khippañca,</i></a><br>
<a><i>nikaṭṭhe samacetayi;</i></a><br>
<a data-var="puṇṇāyateneva → puṇṇāya tenevaṃ (bj); puṇṇāyataneva (sya1ed, sya2ed)"><i>Migaṃ puṇṇāyateneva,</i></a><br>
<a><i>sulasā sattukaṃ vadhi.</i></a></p>
<p><a data-var="Yodha → yo ca (^ja448#9 [Kukkuṭajātaka] kukkuṭajātake)" data-ref="sc8, ms22J_1699, msdiv25"><i>Yodha uppatitaṃ atthaṃ,</i></a><br>
<a><i>na khippamanubujjhati;</i></a><br>
<a><i>So haññati mandamati,</i></a><br>
<a><i>corova girigabbhare.</i></a></p>
<p><a data-ref="sc9, ms22J_1700, msdiv26"><i>Yo ca uppatitaṃ atthaṃ,</i></a><br>
<a><i>khippameva nibodhati;</i></a><br>
<a><i>Muccate sattusambādhā,</i></a><br>
<a><i>sulasā sattukāmivā”ti.</i></a></p>
</blockquote>
<p class="endsutta"><a data-ref="sc10, ms22J_1701"><i>Sulasājātakaṃ tatiyaṃ.</i></a></p>
</article>
</section>
</div>
</body>
</html>
