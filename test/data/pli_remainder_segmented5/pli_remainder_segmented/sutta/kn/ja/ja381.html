<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja381">
<article>
<div class="hgroup">
<p class="division"><a><i>Jātaka</i></a></p>
<p><a><i>Chakkanipāta</i></a></p>
<p><a><i>Avāriyavagga</i></a></p>
<h1><a><i>6. Migālopajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.255, ms22J_1356, msdiv34"><i>“Na me rucci migālopa,</i></a><br>
<a><i>yassa te tādisī gatī;</i></a><br>
<a><i>Atuccaṃ tāta patasi,</i></a><br>
<a><i>abhūmiṃ tāta sevasi.</i></a></p>
<p><a data-ref="sc2, ms22J_1357, msdiv35"><i>Catukkaṇṇaṃva kedāraṃ,</i></a><br>
<a><i>yadā te pathavī siyā;</i></a><br>
<a><i>Tato tāta nivattassu,</i></a><br>
<a><i>māssu etto paraṃ gami”.</i></a></p>
<p><a data-ref="sc3, ms22J_1358, msdiv36"><i>“Santi aññepi sakuṇā,</i></a><br>
<a><i>pattayānā vihaṅgamā;</i></a><br>
<a><i>Akkhittā vātavegena,</i></a><br>
<a><i>naṭṭhā te sassatīsamā.</i></a></p>
<p><a data-var="apanandassa → aparaṇṇassa (bj, sya1ed, sya2ed, pts-vp-pli1)" data-ref="sc4, ms22J_1359, msdiv37"><i>Akatvā apanandassa,</i></a><br>
<a><i>pitu vuddhassa sāsanaṃ;</i></a><br>
<a><i>Kālavāte atikkamma,</i></a><br>
<a data-var="agā → gato (bj)"><i>verambhānaṃ vasaṃ agā.</i></a></p>
<p><a data-ref="sc5, ms22J_1360, msdiv38"><i>Tassa puttā ca dārā ca,</i></a><br>
<a><i>ye caññe anujīvino;</i></a><br>
<a><i>Sabbe byasanamāpāduṃ,</i></a><br>
<a><i>anovādakare dije.</i></a></p>
<p><a data-ref="sc6, ms22J_1361, msdiv39"><i>Evampi idha vuddhānaṃ,</i></a><br>
<a><i>yo vākyaṃ nāvabujjhati;</i></a><br>
<a data-var="Atisīmacaro → atisīmaṃ caro (bj, sya1ed, sya2ed, mr)"><i>Atisīmacaro ditto,</i></a><br>
<a><i>gijjhovātītasāsano;</i></a><br>
<a><i>Sabbe byasanaṃ papponti,</i></a><br>
<a><i>akatvā vuddhasāsanan”ti.</i></a></p>
</blockquote>
<p class="endsutta"><a data-ref="sc7, ms22J_1362"><i>Migālopajātakaṃ chaṭṭhaṃ.</i></a></p>
</article>
</section>
</div>
</body>
</html>
