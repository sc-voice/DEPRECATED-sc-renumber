<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja457">
<article>
<div class="hgroup">
<p class="division"><a><i>Jātaka</i></a></p>
<p><a><i>Ekādasakanipāta</i></a></p>
<p><a><i>Mātuposakavagga</i></a></p>
<h1><a><i>3. Dhammadevaputtajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.101, ms22J_2134, msdiv26"><i>“Yasokaro puññakarohamasmi,</i></a><br>
<a><i>Sadātthuto samaṇabrāhmaṇānaṃ;</i></a><br>
<a><i>Maggāraho devamanussapūjito,</i></a><br>
<a><i>Dhammo ahaṃ dehi adhamma maggaṃ”.</i></a></p>
<p><a data-ref="sc2, ms22J_2135, msdiv27"><i>“Adhammayānaṃ daḷhamāruhitvā,</i></a><br>
<a><i>Asantasanto balavāhamasmi;</i></a><br>
<a><i>Sa kissa hetumhi tavajja dajjaṃ,</i></a><br>
<a><i>Maggaṃ ahaṃ dhamma adinnapubbaṃ”.</i></a></p>
<p><a data-ref="sc3, ms22J_2136, msdiv28"><i>“Dhammo have pāturahosi pubbe,</i></a><br>
<a><i>Pacchā adhammo udapādi loke;</i></a><br>
<a><i>Jeṭṭho ca seṭṭho ca sanantano ca,</i></a><br>
<a><i>Uyyāhi jeṭṭhassa kaniṭṭha maggā”.</i></a></p>
<p><a data-ref="sc4, pts-vp-pli4.102, ms22J_2137, msdiv29"><i>“Na yācanāya napi pātirūpā,</i></a><br>
<a data-var="Na arahatā → na arahati (bj, pts-vp-pli1); na arahattā (sya1ed, sya2ed); arahati (mr)"><i>Na arahatā tehaṃ dadeyyaṃ maggaṃ;</i></a><br>
<a><i>Yuddhañca no hotu ubhinnamajja,</i></a><br>
<a><i>Yuddhamhi yo jessati tassa maggo”.</i></a></p>
<p><a data-ref="sc5, ms22J_2138, msdiv30"><i>“Sabbā disā anuvisaṭohamasmi,</i></a><br>
<a><i>Mahabbalo amitayaso atulyo;</i></a><br>
<a><i>Guṇehi sabbehi upetarūpo,</i></a><br>
<a><i>Dhammo adhamma tvaṃ kathaṃ vijessasi.</i></a></p>
<p><a data-ref="sc6, ms22J_2139, msdiv31"><i>Lohena ve haññati jātarūpaṃ,</i></a><br>
<a><i>Na jātarūpena hananti lohaṃ;</i></a><br>
<a data-var="hañchati → haññati (bj, sya1ed, sya2ed); haññiti (katthaci)"><i>Sace adhammo hañchati dhammamajja,</i></a><br>
<a><i>Ayo suvaṇṇaṃ viya dassaneyyaṃ.</i></a></p>
<p><a data-var="yuddhabalo adhamma → yuddhabalo'si'dhamma (si); yuddhabalo'sa'dhamma (pts-vp-pli1)" data-ref="sc7, ms22J_2140, msdiv32"><i>Sace tuvaṃ yuddhabalo adhamma,</i></a><br>
<a data-var="vuḍḍhā → vaddhā (bj, pts-vp-pli1)"><i>Na tuyha vuḍḍhā ca garū ca atthi;</i></a><br>
<a><i>Maggañca te dammi piyāppiyena,</i></a><br>
<a><i>Vācāduruttānipi te khamāmi”.</i></a></p>
<p><a data-ref="sc8, pts-vp-pli4.103, ms22J_2141, msdiv33"><i>“Idañca sutvā vacanaṃ adhammo,</i></a><br>
<a><i>Avaṃsiro patito uddhapādo;</i></a><br>
<a><i>‘Yuddhatthiko ce na labhāmi yuddhaṃ’,</i></a><br>
<a><i>Ettāvatā hoti hato adhammo.</i></a></p>
<p><a data-ref="sc9, ms22J_2142, msdiv34"><i>Khantībalo yuddhabalaṃ vijetvā,</i></a><br>
<a data-var="nihanitva → vihanitvā (mr)"><i>Hantvā adhammaṃ nihanitva bhūmyā;</i></a><br>
<a data-var="vitto → citto (sya1ed, sya2ed)"><i>Pāyāsi vitto abhiruyha sandanaṃ,</i></a><br>
<a><i>Maggeneva atibalo saccanikkamo.</i></a></p>
<p><a data-ref="sc10, ms22J_2143, msdiv35"><i>Mātā pitā samaṇabrāhmaṇā ca,</i></a><br>
<a><i>Asammānitā yassa sake agāre;</i></a><br>
<a><i>Idheva nikkhippa sarīradehaṃ,</i></a><br>
<a data-var="vajanti te → vajanti (bj, pts-vp-pli1)"><i>Kāyassa bhedā nirayaṃ vajanti te;</i></a><br>
<a><i>Yathā adhammo patito avaṃsiro.</i></a></p>
<p><a data-ref="sc11, ms22J_2144, msdiv36"><i>Mātā pitā samaṇabrāhmaṇā ca,</i></a><br>
<a><i>Susammānitā yassa sake agāre;</i></a><br>
<a><i>Idheva nikkhippa sarīradehaṃ,</i></a><br>
<a><i>Kāyassa bhedā sugatiṃ vajanti te;</i></a><br>
<a><i>Yathāpi dhammo abhiruyha sandanan”ti.</i></a></p>
</blockquote>
<p class="endsutta"><a data-var="Dhammadevaputtajātakaṃ → dhammajātakaṃ (bj, pts-vp-pli1)" data-ref="sc12, ms22J_2145"><i>Dhammadevaputtajātakaṃ tatiyaṃ.</i></a></p>
</article>
</section>
</div>
</body>
</html>
