<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja464">
<article>
<div class="hgroup">
<p class="division"><a><i>Jātaka</i></a></p>
<p><a><i>Dvādasakanipāta</i></a></p>
<p><a><i>Cūḷakuṇālavagga</i></a></p>
<h1><a><i>1. Cūḷakuṇālajātaka</i></a></h1>
</div>
<blockquote class="gatha">
<p><a data-var="Luddhānaṃ → khuddānaṃ (bj, sya1ed, sya2ed, pts-vp-pli1)" data-ref="sc1, pts-vp-pli5.445, ms22J_2239, msdiv1"><i>“Luddhānaṃ lahucittānaṃ,</i></a><br>
<a><i>akataññūna dubbhinaṃ;</i></a><br>
<a><i>Nādevasatto puriso,</i></a><br>
<a><i>thīnaṃ saddhātumarahati.</i></a></p>
<p><a data-ref="sc2, ms22J_2240, msdiv2"><i>Na tā pajānanti kataṃ na kiccaṃ,</i></a><br>
<a><i>Na mātaraṃ pitaraṃ bhātaraṃ vā;</i></a><br>
<a><i>Anariyā samatikkantadhammā,</i></a><br>
<a><i>Sasseva cittassa vasaṃ vajanti.</i></a></p>
<p><a data-var="Cirānuvutthampi → cirānuvuṭṭhampi (sya1ed, sya2ed, mr)" data-ref="sc3, ms22J_2241, msdiv3"><i>Cirānuvutthampi piyaṃ manāpaṃ,</i></a><br>
<a data-var="bhattuṃ → santaṃ (bj, sya1ed, sya2ed, pts-vp-pli1)"><i>Anukampakaṃ pāṇasamampi bhattuṃ;</i></a><br>
<a><i>Āvāsu kiccesu ca naṃ jahanti,</i></a><br>
<a><i>Tasmāhamitthīnaṃ na vissasāmi.</i></a></p>
<p><a data-ref="sc4, ms22J_2242, msdiv4"><i>Thīnañhi cittaṃ yathā vānarassa,</i></a><br>
<a><i>Kannappakannaṃ yathā rukkhachāyā;</i></a><br>
<a><i>Calācalaṃ hadayamitthiyānaṃ,</i></a><br>
<a><i>Cakkassa nemi viya parivattati.</i></a></p>
<p><a data-ref="sc5, ms22J_2243, msdiv5"><i>Yadā tā passanti samekkhamānā,</i></a><br>
<a><i>Ādeyyarūpaṃ purisassa vittaṃ;</i></a><br>
<a><i>Saṇhāhi vācāhi nayanti menaṃ,</i></a><br>
<a><i>Kambojakā jalajeneva assaṃ.</i></a></p>
<p><a data-ref="sc6, ms22J_2244, msdiv6"><i>Yadā na passanti samekkhamānā,</i></a><br>
<a><i>Ādeyyarūpaṃ purisassa vittaṃ;</i></a><br>
<a><i>Samantato naṃ parivajjayanti,</i></a><br>
<a><i>Tiṇṇo nadīpāragatova kullaṃ.</i></a></p>
<p><a data-ref="sc7, ms22J_2245, msdiv7"><i>Silesūpamā sikhiriva sabbabhakkhā,</i></a><br>
<a><i>Tikkhamāyā nadīriva sīghasotā;</i></a><br>
<a><i>Sevanti hetā piyamappiyañca,</i></a><br>
<a><i>Nāvā yathā orakūlaṃ parañca.</i></a></p>
<p><a data-ref="sc8, ms22J_2246, msdiv8"><i>Na tā ekassa na dvinnaṃ,</i></a><br>
<a><i>āpaṇova pasārito;</i></a><br>
<a><i>Yo tā mayhanti maññeyya,</i></a><br>
<a data-var="bādhaye → bandhaye (sya1ed, sya2ed, mr)"><i>vātaṃ jālena bādhaye.</i></a></p>
<p><a data-ref="sc9, pts-vp-pli5.446, ms22J_2247, msdiv9"><i>Yathā nadī ca pantho ca,</i></a><br>
<a><i>pānāgāraṃ sabhā papā;</i></a><br>
<a><i>Evaṃ lokitthiyo nāma,</i></a><br>
<a data-var="velā tāsaṃ na vijjati → imissā gāthāya pubbaddhāparaddhaṃ vipariyāyena dissati (mr)"><i>velā tāsaṃ na vijjati.</i></a></p>
<p><a data-ref="sc10, ms22J_2248, msdiv10"><i>Ghatāsanasamā etā,</i></a><br>
<a><i>kaṇhasappasirūpamā;</i></a><br>
<a><i>Gāvo bahitiṇasseva,</i></a><br>
<a><i>omasanti varaṃ varaṃ.</i></a></p>
<p><a data-ref="sc11, ms22J_2249, msdiv11"><i>Ghatāsanaṃ kuñjaraṃ kaṇhasappaṃ,</i></a><br>
<a><i>Muddhābhisittaṃ pamadā ca sabbā;</i></a><br>
<a data-var="niccayato → niccayatto (bj, pts-vp-pli1)"><i>Ete naro niccayato bhajetha,</i></a><br>
<a data-var="sabbabhāvo → saccabhāvo (sya1ed, sya2ed)"><i>Tesaṃ have dubbidu sabbabhāvo.</i></a></p>
<p><a data-ref="sc12, ms22J_2250, msdiv12"><i>Naccantavaṇṇā na bahūnaṃ kantā,</i></a><br>
<a><i>Na dakkhiṇā pamadā sevitabbā;</i></a><br>
<a><i>Na parassa bhariyā na dhanassa hetu,</i></a><br>
<a><i>Etitthiyo pañca na sevitabbā”ti.</i></a></p>
</blockquote>
<p class="endsutta"><a data-var="Cūḷakuṇālajātakaṃ → cullakuṇālajātakaṃ (sya1ed, sya2ed, pts-vp-pli1)" data-ref="sc13, ms22J_2251"><i>Cūḷakuṇālajātakaṃ paṭhamaṃ.</i></a></p>
</article>
</section>
</div>
</body>
</html>
