<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja508">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>12. Pañcapaṇḍitajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.473, ms22J_3178, msdiv315"><i>“Pañca paṇḍitā samāgatāttha,</i></a><br>
<a><i>Pañhā me paṭibhāti taṃ suṇātha;</i></a><br>
<a><i>Nindiyamatthaṃ pasaṃsiyaṃ vā,</i></a><br>
<a data-var="Kassevāvikareyya → kassevāvīkareyya (sya1ed, sya2ed); kassa vāvīkareyya (mr)"><i>Kassevāvikareyya guyhamatthaṃ”.</i></a></p>
<p><a data-ref="sc2, ms22J_3179, msdiv316"><i>“Tvaṃ āvikarohi bhūmipāla,</i></a><br>
<a><i>Bhattā bhārasaho tuvaṃ vade taṃ;</i></a><br>
<a data-var="chandarucīni → chandañca ruciñca (bj, pts-vp-pli1)"><i>Tava chandarucīni sammasitvā,</i></a><br>
<a><i>Atha vakkhanti janinda pañca dhīrā”.</i></a></p>
<p><a data-var="anaññatheyyā → anaññadheyyā (bj, pts-vp-pli1)" data-ref="sc3, ms22J_3180, msdiv317"><i>“Yā sīlavatī anaññatheyyā,</i></a><br>
<a data-var="manāpā → piyā manāpā (sya1ed, sya2ed, mr)"><i>Bhattucchandavasānugā manāpā;</i></a><br>
<a><i>Nindiyamatthaṃ pasaṃsiyaṃ vā,</i></a><br>
<a data-var="Bhariyāyāvikareyya → bhariyāyāvīkareyya (sya1ed, sya2ed); bhariyāya vāvīkareyya (mr)"><i>Bhariyāyāvikareyya guyhamatthaṃ”.</i></a></p>
<p><a data-ref="sc4, ms22J_3181, msdiv318"><i>“Yo kicchagatassa āturassa,</i></a><br>
<a><i>Saraṇaṃ hoti gatī parāyanañca;</i></a><br>
<a><i>Nindiyamatthaṃ pasaṃsiyaṃ vā,</i></a><br>
<a><i>Sakhino vāvikareyya guyhamatthaṃ”.</i></a></p>
<p><a data-var="Jeṭṭho → yo jeṭṭho (sya1ed, sya2ed)" data-ref="sc5, ms22J_3182, msdiv319"><i>“Jeṭṭho atha majjhimo kaniṭṭho,</i></a><br>
<a data-var="Yo → so (bj, sya1ed, sya2ed, pts-vp-pli1)"><i>Yo ce sīlasamāhito ṭhitatto;</i></a><br>
<a><i>Nindiyamatthaṃ pasaṃsiyaṃ vā,</i></a><br>
<a><i>Bhātu vāvīkareyya guyhamatthaṃ”.</i></a></p>
<p><a data-var="pituhadayassa → hadayassa (bj) | paddhagū → patthagū (sya1ed, sya2ed); pattagū (mr)" data-ref="sc6, ms22J_3183, msdiv320"><i>“Yo ve pituhadayassa paddhagū,</i></a><br>
<a><i>Anujāto pitaraṃ anomapañño;</i></a><br>
<a><i>Nindiyamatthaṃ pasaṃsiyaṃ vā,</i></a><br>
<a data-var="Puttassāvikareyya → puttassāvīkareyya (sya1ed, sya2ed); puttassa vāvīkareyya (mr)"><i>Puttassāvikareyya guyhamatthaṃ”.</i></a></p>
<p><a data-ref="sc7, ms22J_3184, msdiv321"><i>“Mātā dvipadājanindaseṭṭha,</i></a><br>
<a data-var="naṃ → yā taṃ (bj, pts-vp-pli1)"><i>Yā naṃ poseti chandasā piyena;</i></a><br>
<a><i>Nindiyamatthaṃ pasaṃsiyaṃ vā,</i></a><br>
<a data-var="Mātuyāvīkareyya → mātuyā vāvīkareyya (mr)"><i>Mātuyāvīkareyya guyhamatthaṃ”.</i></a></p>
<p><a data-ref="sc8, ms22J_3185, msdiv322"><i>“Guyhassa hi guyhameva sādhu,</i></a><br>
<a><i>Na hi guyhassa pasatthamāvikammaṃ;</i></a><br>
<a data-var="Anipphannatā → anipphādāya (bj, pts-vp-pli1); anipphannatāya (sya1ed, sya2ed); ānipphādā (?)"><i>Anipphannatā saheyya dhīro,</i></a><br>
<a data-var="Nipphannova → nipphannattho (bj, pts-vp-pli1); nipphannatthova (sya1ed, sya2ed)"><i>Nipphannova yathāsukhaṃ bhaṇeyya”.</i></a></p>
<p><a data-var="Kiṃ → kinnu (bj)" data-ref="sc9, ms22J_3186, msdiv323"><i>“Kiṃ tvaṃ vimanosi rājaseṭṭha,</i></a><br>
<a data-var="Dvipadajaninda → dipadinda (bj, sya1ed, sya2ed, pts-vp-pli1) | metaṃ → netaṃ (bj, pts-vp-pli1); te taṃ (sya1ed, sya2ed)"><i>Dvipadajaninda vacanaṃ suṇoma metaṃ;</i></a><br>
<a><i>Kiṃ cintayamāno dummanosi,</i></a><br>
<a><i>Nūna deva aparādho atthi mayhaṃ”.</i></a></p>
<p><a data-var="Paṇhe → pañño (bj, pts-vp-pli1); pañhe (sya1ed, sya2ed); panhe (mr)" data-ref="sc10, ms22J_3187, msdiv324"><i>“‘Paṇhe vajjho mahosadho’ti,</i></a><br>
<a><i>Āṇatto me vadhāya bhūripañño;</i></a><br>
<a><i>Taṃ cintayamāno dummanosmi,</i></a><br>
<a><i>Na hi devī aparādho atthi tuyhaṃ”.</i></a></p>
<p><a data-ref="sc11, ms22J_3188, msdiv325"><i>“Abhidosagato dāni ehisi,</i></a><br>
<a><i>Kiṃ sutvā kiṃ saṅkate mano te;</i></a><br>
<a><i>Ko te kimavoca bhūripañña,</i></a><br>
<a><i>Iṅgha vacanaṃ suṇoma brūhi metaṃ”.</i></a></p>
<p><a data-ref="sc12, ms22J_3189, msdiv326"><i>“‘Paṇhe vajjho mahosadho’ti,</i></a><br>
<a><i>Yadi te mantayitaṃ janinda dosaṃ;</i></a><br>
<a><i>Bhariyāya rahogato asaṃsi,</i></a><br>
<a><i>Guyhaṃ pātukataṃ sutaṃ mametaṃ”.</i></a></p>
<p><a data-ref="sc13, ms22J_3190, msdiv327"><i>“Yaṃ sālavanasmiṃ senako,</i></a><br>
<a><i>Pāpakammaṃ akāsi asabbhirūpaṃ;</i></a><br>
<a><i>Sakhinova rahogato asaṃsi,</i></a><br>
<a><i>Guyhaṃ pātukataṃ sutaṃ mametaṃ.</i></a></p>
<p><a data-var="Pukkusa → pakkusa (mr)" data-ref="sc14, ms22J_3191, msdiv328"><i>Pukkusa purisassa te janinda,</i></a><br>
<a><i>Uppanno rogo arājayutto;</i></a><br>
<a data-var="Bhātuñca → bhātucca (bj, pts-vp-pli1); bhātuva (sya1ed, sya2ed)"><i>Bhātuñca rahogato asaṃsi,</i></a><br>
<a><i>Guyhaṃ pātukataṃ sutaṃ mametaṃ.</i></a></p>
<p><a data-ref="sc15, ms22J_3192, msdiv329"><i>Ābādhoyaṃ asabbhirūpo,</i></a><br>
<a data-var="Kāmindo → kāvindo (bj, pts-vp-pli1)"><i>Kāmindo naradevena phuṭṭho;</i></a><br>
<a><i>Puttassa rahogato asaṃsi,</i></a><br>
<a><i>Guyhaṃ pātukataṃ sutaṃ mametaṃ.</i></a></p>
<p><a data-ref="sc16, ms22J_3193, msdiv330"><i>Aṭṭhavaṅkaṃ maṇiratanaṃ uḷāraṃ,</i></a><br>
<a><i>Sakko te adadā pitāmahassa;</i></a><br>
<a data-var="Devindassa gataṃ tadajja hatthaṃ → devindassa tadajja hatthagataṃ (mr)"><i>Devindassa gataṃ tadajja hatthaṃ,</i></a><br>
<a><i>Mātuñca rahogato asaṃsi;</i></a><br>
<a><i>Guyhaṃ pātukataṃ sutaṃ mametaṃ.</i></a></p>
<p><a data-ref="sc17, ms22J_3194, msdiv331"><i>Guyhassa hi guyhameva sādhu,</i></a><br>
<a><i>Na hi guyhassa pasatthamāvikammaṃ;</i></a><br>
<a><i>Anipphannatā saheyya dhīro,</i></a><br>
<a><i>Nipphannova yathāsukhaṃ bhaṇeyya.</i></a></p>
<p><a data-ref="sc18, ms22J_3195, msdiv332"><i>Na guyhamatthaṃ vivareyya,</i></a><br>
<a><i>rakkheyya naṃ yathā nidhiṃ;</i></a><br>
<a><i>Na hi pātukato sādhu,</i></a><br>
<a><i>guyho attho pajānatā.</i></a></p>
<p><a data-ref="sc19, ms22J_3196, msdiv333"><i>Thiyā guyhaṃ na saṃseyya,</i></a><br>
<a><i>amittassa ca paṇḍito;</i></a><br>
<a><i>Yo cāmisena saṃhīro,</i></a><br>
<a><i>hadayattheno ca yo naro.</i></a></p>
<p><a data-ref="sc20, ms22J_3197, msdiv334"><i>Guyhamatthaṃ asambuddhaṃ,</i></a><br>
<a><i>sambodhayati yo naro;</i></a><br>
<a><i>Mantabhedabhayā tassa,</i></a><br>
<a><i>dāsabhūto titikkhati.</i></a></p>
<p><a data-ref="sc21, ms22J_3198, msdiv335"><i>Yāvanto purisassatthaṃ,</i></a><br>
<a><i>guyhaṃ jānanti mantinaṃ;</i></a><br>
<a><i>Tāvanto tassa ubbegā,</i></a><br>
<a><i>tasmā guyhaṃ na vissaje.</i></a></p>
<p><a data-ref="sc22, ms22J_3199, msdiv336"><i>Vivicca bhāseyya divā rahassaṃ,</i></a><br>
<a><i>Rattiṃ giraṃ nātivelaṃ pamuñce;</i></a><br>
<a><i>Upassutikā hi suṇanti mantaṃ,</i></a><br>
<a><i>Tasmā manto khippamupeti bhedan”ti.</i></a></p>
</blockquote>
<p class="endsutta"><a data-ref="sc23, ms22J_3200"><i>Pañcapaṇḍitajātakaṃ dvādasamaṃ.</i></a></p>
</article>
</section>
</div>
</body>
</html>
