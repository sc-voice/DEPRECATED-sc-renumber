<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja513">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>3. Jayaddisajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.23, ms22J_3321, msdiv64"><i>“Cirassaṃ vata me udapādi ajja,</i></a><br>
<a><i>Bhakkho mahā sattamibhattakāle;</i></a><br>
<a><i>Kutosi ko vāsi tadiṅgha brūhi,</i></a><br>
<a><i>Ācikkha jātiṃ vidito yathāsi”.</i></a></p>
<p><a data-ref="sc2, ms22J_3322, msdiv65"><i>“Pañcālarājā migavaṃ paviṭṭho,</i></a><br>
<a><i>Jayaddiso nāma yadissuto te;</i></a><br>
<a><i>Carāmi kacchāni vanāni cāhaṃ,</i></a><br>
<a><i>Pasadaṃ imaṃ khāda mamajja muñca”.</i></a></p>
<p><a data-var="sassamāno → sayhamāno (sya1ed, sya2ed, mr)" data-ref="sc3, pts-vp-pli5.24, ms22J_3323, msdiv66"><i>“Seneva tvaṃ paṇasi sassamāno,</i></a><br>
<a><i>Mamesa bhakkho pasado yaṃ vadesi;</i></a><br>
<a data-var="jighaññaṃ → dighaññaṃ (pts-vp-pli1); jighacchaṃ (?)"><i>Taṃ khādiyāna pasadaṃ jighaññaṃ,</i></a><br>
<a><i>Khādissaṃ pacchā na vilāpakālo”.</i></a></p>
<p><a data-var="nikkayena → vikkayena (bj)" data-ref="sc4, ms22J_3324, msdiv67"><i>“Na catthi mokkho mama nikkayena,</i></a><br>
<a><i>Gantvāna paccāgamanāya paṇhe;</i></a><br>
<a data-var="saṅgaraṃ → saṅkaraṃ (mr)"><i>Taṃ saṅgaraṃ brāhmaṇassappadāya,</i></a><br>
<a><i>Saccānurakkhī punarāvajissaṃ”.</i></a></p>
<p><a data-var="anutappate tvaṃ → anutappatī taṃ (bj, pts-vp-pli1)" data-ref="sc5, ms22J_3325, msdiv68"><i>“Kiṃ kammajātaṃ anutappate tvaṃ,</i></a><br>
<a><i>Pattaṃ samīpaṃ maraṇassa rāja;</i></a><br>
<a><i>Ācikkha me taṃ api sakkuṇemu,</i></a><br>
<a><i>Anujānituṃ āgamanāya paṇhe”.</i></a></p>
<p><a data-ref="sc6, pts-vp-pli5.25, ms22J_3326, msdiv69"><i>“Katā mayā brāhmaṇassa dhanāsā,</i></a><br>
<a><i>Taṃ saṅgaraṃ paṭimukkaṃ na muttaṃ;</i></a><br>
<a><i>Taṃ saṅgaraṃ brāhmaṇassappadāya,</i></a><br>
<a><i>Saccānurakkhī punarāvajissaṃ”.</i></a></p>
<p><a data-ref="sc7, ms22J_3327, msdiv70"><i>“Yā te katā brāhmaṇassa dhanāsā,</i></a><br>
<a><i>Taṃ saṅgaraṃ paṭimukkaṃ na muttaṃ;</i></a><br>
<a><i>Taṃ saṅgaraṃ brāhmaṇassappadāya,</i></a><br>
<a><i>Saccānurakkhī punarāvajassu”.</i></a></p>
<p><a data-var="porisādassa → purisādassa (pts-vp-pli1)" data-ref="sc8, pts-vp-pli5.26, ms22J_3328, msdiv71"><i>Mutto ca so porisādassa hatthā,</i></a><br>
<a><i>Gantvā sakaṃ mandiraṃ kāmakāmī;</i></a><br>
<a><i>Taṃ saṅgaraṃ brāhmaṇassappadāya,</i></a><br>
<a data-var="puttamalīnasattaṃ → … sattuṃ (sya1ed, sya2ed, pts-vp-pli1, mr)"><i>Āmantayī puttamalīnasattaṃ.</i></a></p>
<p><a data-ref="sc9, ms22J_3329, msdiv72"><i>“Ajjeva rajjaṃ abhisiñcayassu,</i></a><br>
<a><i>Dhammaṃ cara sesu paresu cāpi;</i></a><br>
<a><i>Adhammakāro ca te māhu raṭṭhe,</i></a><br>
<a data-var="ñatte → ñante (sya1ed, sya2ed)"><i>Gacchāmahaṃ porisādassa ñatte”.</i></a></p>
<p><a data-var="deva pāva → devapāde (bj, sya1ed, sya2ed, pts-vp-pli1)" data-ref="sc10, ms22J_3330, msdiv73"><i>“Kiṃ kamma kubbaṃ tava deva pāva,</i></a><br>
<a><i>Nārādhayī taṃ tadicchāmi sotuṃ;</i></a><br>
<a><i>Yamajja rajjamhi udassaye tuvaṃ,</i></a><br>
<a><i>Rajjampi niccheyyaṃ tayā vināhaṃ”.</i></a></p>
<p><a data-ref="sc11, ms22J_3331, msdiv74"><i>“Na kammunā vā vacasā va tāta,</i></a><br>
<a><i>Aparādhitohaṃ tuviyaṃ sarāmi;</i></a><br>
<a data-var="Sandhiñca → saddhiñca (sya1ed, sya2ed, mr)"><i>Sandhiñca katvā purisādakena,</i></a><br>
<a><i>Saccānurakkhī punāhaṃ gamissaṃ”.</i></a></p>
<p><a data-ref="sc12, pts-vp-pli5.27, ms22J_3332, msdiv75"><i>“Ahaṃ gamissāmi idheva hohi,</i></a><br>
<a><i>Natthi tato jīvato vippamokkho;</i></a><br>
<a><i>Sace tuvaṃ gacchasiyeva rāja,</i></a><br>
<a><i>Ahampi gacchāmi ubho na homa”.</i></a></p>
<p><a data-ref="sc13, ms22J_3333, msdiv76"><i>“Addhā hi tāta satānesa dhammo,</i></a><br>
<a><i>Maraṇā ca me dukkhataraṃ tadassa;</i></a><br>
<a><i>Kammāsapādo taṃ yadā pacitvā,</i></a><br>
<a><i>Pasayha khāde bhidā rukkhasūle”.</i></a></p>
<p><a data-ref="sc14, ms22J_3334, msdiv77"><i>“Pāṇena te pāṇamahaṃ nimissaṃ,</i></a><br>
<a><i>Mā tvaṃ agā porisādassa ñatte;</i></a><br>
<a><i>Etañca te pāṇamahaṃ nimissaṃ,</i></a><br>
<a data-var="vaṇṇemi → varemi (bj)"><i>Tasmā mataṃ jīvitassa vaṇṇemi”.</i></a></p>
<p><a data-ref="sc15, pts-vp-pli5.28, ms22J_3335, msdiv78"><i>Tato have dhitimā rājaputto,</i></a><br>
<a data-var="Vanditvā mātu ca pitu ca → vandittha mātucca pitucca (bj, pts-vp-pli1); vanditvā mātuñca pituñca (sya1ed, sya2ed)"><i>Vanditvā mātu ca pitu ca pāde;</i></a><br>
<a data-var="nipatā → nipatī (bj, sya1ed, sya2ed, pts-vp-pli1)"><i>Dukhinissa mātā nipatā pathabyā,</i></a><br>
<a><i>Pitāssa paggayha bhujāni kandati.</i></a></p>
<p><a data-ref="sc16, ms22J_3336, msdiv79"><i>Taṃ gacchantaṃ tāva pitā viditvā,</i></a><br>
<a><i>Parammukho vandati pañjalīko;</i></a><br>
<a><i>“Somo ca rājā varuṇo ca rājā,</i></a><br>
<a><i>Pajāpatī candimā sūriyo ca;</i></a><br>
<a><i>Etehi gutto purisādakamhā,</i></a><br>
<a><i>Anuññāto sotthi paccehi tāta”.</i></a></p>
<p><a data-var="Yaṃ daṇḍakirañño gatassa → yaṃ daṇḍakāraññagatassa (pts-vp-pli1)" data-ref="sc17, pts-vp-pli5.29, ms22J_3337, msdiv80"><i>“Yaṃ daṇḍakirañño gatassa mātā,</i></a><br>
<a><i>Rāmassakāsi sotthānaṃ suguttā;</i></a><br>
<a><i>Taṃ te ahaṃ sotthānaṃ karomi,</i></a><br>
<a><i>Etena saccena sarantu devā;</i></a><br>
<a><i>Anuññāto sotthi paccehi putta”.</i></a></p>
<p><a data-ref="sc18, ms22J_3338, msdiv81"><i>“Āvī raho vāpi manopadosaṃ,</i></a><br>
<a><i>Nāhaṃ sare jātu malīnasatte;</i></a><br>
<a><i>Etena saccena sarantu devā,</i></a><br>
<a data-var="bhātika → bhāta (bj); bhātā (sya1ed, sya2ed, pts-vp-pli1)"><i>Anuññāto sotthi paccehi bhātika”.</i></a></p>
<p><a data-ref="sc19, ms22J_3339, msdiv82"><i>“Yasmā ca me anadhimanosi sāmi,</i></a><br>
<a><i>Na cāpi me manasā appiyosi;</i></a><br>
<a><i>Etena saccena sarantu devā,</i></a><br>
<a><i>Anuññāto sotthi paccehi sāmi”.</i></a></p>
<p><a data-ref="sc20, pts-vp-pli5.30, ms22J_3340, msdiv83"><i>“Brahā ujū cārumukho kutosi,</i></a><br>
<a><i>Na maṃ pajānāsi vane vasantaṃ;</i></a><br>
<a><i>Luddaṃ maṃ ñatvā ‘purisādako’ti,</i></a><br>
<a><i>Ko sotthimājānamidhāvajeyya”.</i></a></p>
<p><a data-ref="sc21, ms22J_3341, msdiv84"><i>“Jānāmi ludda purisādako tvaṃ,</i></a><br>
<a><i>Na taṃ na jānāmi vane vasantaṃ;</i></a><br>
<a><i>Ahañca puttosmi jayaddisassa,</i></a><br>
<a><i>Mamajja khāda pituno pamokkhā”.</i></a></p>
<p><a data-var="puttoti → puttosi (sya1ed, sya2ed, mr)" data-ref="sc22, pts-vp-pli5.31, ms22J_3342, msdiv85"><i>“Jānāmi puttoti jayaddisassa,</i></a><br>
<a><i>Tathā hi vo mukhavaṇṇo ubhinnaṃ;</i></a><br>
<a data-var="Sudukkaraññeva → sudukkarañceva (sya1ed, sya2ed, pts-vp-pli1, mr)"><i>Sudukkaraññeva kataṃ tavedaṃ,</i></a><br>
<a><i>Yo mattumicche pituno pamokkhā”.</i></a></p>
<p><a data-ref="sc23, ms22J_3343, msdiv86"><i>“Na dukkaraṃ kiñci mahettha maññe,</i></a><br>
<a><i>Yo mattumicche pituno pamokkhā;</i></a><br>
<a data-var="ca → mātucca (bj); mātū ca (sya1ed, sya2ed) | gantvā → gamyā (bj, sya1ed, sya2ed); gamya (pts-vp-pli1)"><i>Mātu ca hetu paraloka gantvā,</i></a><br>
<a><i>Sukhena saggena ca sampayutto”.</i></a></p>
<p><a data-ref="sc24, ms22J_3344, msdiv87"><i>“Ahañca kho attano pāpakiriyaṃ,</i></a><br>
<a><i>Āvī raho vāpi sare na jātu;</i></a><br>
<a><i>Saṅkhātajātīmaraṇohamasmi,</i></a><br>
<a><i>Yatheva me idha tathā parattha.</i></a></p>
<p><a data-ref="sc25, ms22J_3345, msdiv88"><i>Khādajja maṃ dāni mahānubhāva,</i></a><br>
<a><i>Karassu kiccāni imaṃ sarīraṃ;</i></a><br>
<a><i>Rukkhassa vā te papatāmi aggā,</i></a><br>
<a><i>Chādayamāno mayhaṃ tvamadesi maṃsaṃ”.</i></a></p>
<p><a data-ref="sc26, pts-vp-pli5.32, ms22J_3346, msdiv89"><i>“Idañca te ruccati rājaputta,</i></a><br>
<a data-var="Cajesi → cajāsi (bj, pts-vp-pli1)"><i>Cajesi pāṇaṃ pituno pamokkhā;</i></a><br>
<a data-var="Tasmā hi so → tasmātiha (bj, sya1ed, sya2ed)"><i>Tasmā hi so tvaṃ taramānarūpo,</i></a><br>
<a><i>Sambhañja kaṭṭhāni jalehi aggiṃ”.</i></a></p>
<p><a data-ref="sc27, ms22J_3347, msdiv90"><i>Tato have dhitimā rājaputto,</i></a><br>
<a><i>Dāruṃ samāhatvā mahantamaggiṃ;</i></a><br>
<a><i>Sandīpayitvā paṭivedayittha,</i></a><br>
<a data-var="mahāyamaggi → mayā yakkhamaggi (mr)"><i>“Ādīpito dāni mahāyamaggi”.</i></a></p>
<p><a data-ref="sc28, pts-vp-pli5.33, ms22J_3348, msdiv91"><i>“Khādajja maṃ dāni pasayhakāri,</i></a><br>
<a><i>Kiṃ maṃ muhuṃ pekkhasi haṭṭhalomo;</i></a><br>
<a><i>Tathā tathā tuyhamahaṃ karomi,</i></a><br>
<a><i>Yathā yathā maṃ chādayamāno adesi”.</i></a></p>
<p><a data-ref="sc29, ms22J_3349, msdiv92"><i>“Ko tādisaṃ arahati khāditāye,</i></a><br>
<a><i>Dhamme ṭhitaṃ saccavādiṃ vadaññuṃ;</i></a><br>
<a><i>Muddhāpi tassa viphaleyya sattadhā,</i></a><br>
<a><i>Yo tādisaṃ saccavādiṃ adeyya”.</i></a></p>
<p><a data-ref="sc30, ms22J_3350, msdiv93"><i>“Idañhi so brāhmaṇaṃ maññamāno,</i></a><br>
<a><i>Saso avāsesi sake sarīre;</i></a><br>
<a><i>Teneva so candimā devaputto,</i></a><br>
<a data-var="Sasatthuto → sasaṭṭhako (sya1ed, sya2ed) | kāmaduhajja → kāmaruhajja (mr)"><i>Sasatthuto kāmaduhajja yakkha”.</i></a></p>
<p><a data-ref="sc31, pts-vp-pli5.34, ms22J_3351, msdiv94"><i>“Cando yathā rāhumukhā pamutto,</i></a><br>
<a data-var="bhāṇumā → bhānumā (bj, pts-vp-pli1)"><i>Virocate pannaraseva bhāṇumā;</i></a><br>
<a><i>Evaṃ tuvaṃ porisādā pamutto,</i></a><br>
<a data-var="kapile → kampilla (bj, pts-vp-pli1); kapille (sya1ed, sya2ed)"><i>Viroca kapile mahānubhāva;</i></a><br>
<a><i>Āmodayaṃ pitaraṃ mātarañca,</i></a><br>
<a><i>Sabbo ca te nandatu ñātipakkho”.</i></a></p>
<p><a data-ref="sc32, ms22J_3352, msdiv95"><i>Tato have dhitimā rājaputto,</i></a><br>
<a data-var="pariyāya → pariyagā (bj); paggayha (sya1ed, sya2ed, pts-vp-pli1)"><i>Katañjalī pariyāya porisādaṃ;</i></a><br>
<a><i>Anuññāto sotthi sukhī arogo,</i></a><br>
<a data-var="Paccāgamā → paccāga (pts-vp-pli1) | kapilamalīnasatto → kampilla'malīnasatto (bj, pts-vp-pli1); kapillamalīnasatto (sya1ed, sya2ed); kapila'malīnasattā (mr)"><i>Paccāgamā kapilamalīnasatto.</i></a></p>
<p><a data-ref="sc33, ms22J_3353, msdiv96"><i>Taṃ negamā jānapadā ca sabbe,</i></a><br>
<a><i>Hatthārohā rathikā pattikā ca;</i></a><br>
<a><i>Namassamānā pañjalikā upāgamuṃ,</i></a><br>
<a><i>“Namatthu te dukkarakārakosī”ti.</i></a></p>
</blockquote>
<p class="endsutta"><a data-var="Jayaddisajātakaṃ → jayadisajātakaṃ (mr)" data-ref="sc34, ms22J_3354"><i>Jayaddisajātakaṃ tatiyaṃ.</i></a></p>
</article>
</section>
</div>
</body>
</html>
