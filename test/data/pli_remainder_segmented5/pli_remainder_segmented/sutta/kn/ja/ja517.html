<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja517">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>7. Dakarakkhasajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.75, ms22J_3485, msdiv224"><i>“Sace vo vuyhamānānaṃ,</i></a><br>
<a><i>sattannaṃ udakaṇṇave;</i></a><br>
<a><i>Manussabalimesāno,</i></a><br>
<a><i>nāvaṃ gaṇheyya rakkhaso;</i></a><br>
<a><i>Anupubbaṃ kathaṃ datvā,</i></a><br>
<a data-var="dakarakkhasā → dakarakkhino (bj); dakarakkhato (pts-vp-pli1)"><i>muñcesi dakarakkhasā”.</i></a></p>
<p><a data-ref="sc2, ms22J_3486, msdiv225"><i>“Mātaraṃ paṭhamaṃ dajjaṃ,</i></a><br>
<a><i>Bhariyaṃ datvāna bhātaraṃ;</i></a><br>
<a><i>Tato sahāyaṃ datvāna,</i></a><br>
<a data-var="dajjaṃ → dajja (sya1ed, sya2ed)"><i>Pañcamaṃ dajjaṃ brāhmaṇaṃ;</i></a><br>
<a><i>Chaṭṭhāhaṃ dajjamattānaṃ,</i></a><br>
<a><i>Neva dajjaṃ mahosadhaṃ”.</i></a></p>
<p><a data-ref="sc3, ms22J_3487, msdiv226"><i>“Posetā te janettī ca,</i></a><br>
<a><i>dīgharattānukampikā;</i></a><br>
<a data-var="padussati → paduṭṭhasmiṃ (bj, sya1ed, sya2ed, pts-vp-pli1)"><i>Chabbhī tayi padussati,</i></a><br>
<a><i>paṇḍitā atthadassinī;</i></a><br>
<a><i>Aññaṃ upanisaṃ katvā,</i></a><br>
<a><i>vadhā taṃ parimocayi.</i></a></p>
<p><a data-var="tādisiṃ → tādisaṃ (bj, mr)" data-ref="sc4, ms22J_3488, msdiv227"><i>Taṃ tādisiṃ pāṇadadiṃ,</i></a><br>
<a data-var="gabbhadhāriniṃ → gabbhadhāriṇiṃ (bj); gabbhadhārinaṃ (pts-vp-pli1)"><i>orasaṃ gabbhadhāriniṃ;</i></a><br>
<a><i>Mātaraṃ kena dosena,</i></a><br>
<a data-var="dakarakkhino → dakarakkhato (pts-vp-pli1)"><i>dajjāsi dakarakkhino”.</i></a></p>
<p><a data-ref="sc5, pts-vp-pli6.472, ms22J_3489, msdiv228"><i>“Daharā viyalaṅkāraṃ,</i></a><br>
<a><i>dhāreti apiḷandhanaṃ;</i></a><br>
<a><i>Dovārike anīkaṭṭhe,</i></a><br>
<a data-var="pajagghati → sañjagghati (mr)"><i>ativelaṃ pajagghati.</i></a></p>
<p><a data-ref="sc6, ms22J_3490, msdiv229"><i>Athopi paṭirājūnaṃ,</i></a><br>
<a><i>sayaṃ dūtāni sāsati;</i></a><br>
<a><i>Mātaraṃ tena dosena,</i></a><br>
<a><i>dajjāhaṃ dakarakkhino”.</i></a></p>
<p><a data-ref="sc7, pts-vp-pli6.473, ms22J_3491, msdiv230"><i>“Itthigumbassa pavarā,</i></a><br>
<a data-var="accantaṃ piyabhāṇinī → accantapiyavādinī (bj, pts-vp-pli1)"><i>accantaṃ piyabhāṇinī;</i></a><br>
<a data-var="Anuggatā → anubbatā (sya1ed, sya2ed); anupubbatā (mr)"><i>Anuggatā sīlavatī,</i></a><br>
<a><i>chāyāva anapāyinī.</i></a></p>
<p><a data-var="puññavatī → paññavatī (bj, pts-vp-pli1)" data-ref="sc8, ms22J_3492, msdiv231"><i>Akkodhanā puññavatī,</i></a><br>
<a><i>paṇḍitā atthadassinī;</i></a><br>
<a><i>Ubbariṃ kena dosena,</i></a><br>
<a><i>dajjāsi dakarakkhino”.</i></a></p>
<p><a data-ref="sc9, ms22J_3493, msdiv232"><i>“Khiḍḍāratisamāpannaṃ,</i></a><br>
<a><i>anatthavasamāgataṃ;</i></a><br>
<a><i>Sā maṃ sakāna puttānaṃ,</i></a><br>
<a><i>ayācaṃ yācate dhanaṃ.</i></a></p>
<p><a data-var="sāratto → sārato (sya1ed, sya2ed)" data-ref="sc10, ms22J_3494, msdiv233"><i>Sohaṃ dadāmi sāratto,</i></a><br>
<a><i>bahuṃ uccāvacaṃ dhanaṃ;</i></a><br>
<a><i>Suduccajaṃ cajitvāna,</i></a><br>
<a><i>pacchā socāmi dummano;</i></a><br>
<a><i>Ubbariṃ tena dosena,</i></a><br>
<a><i>dajjāhaṃ dakarakkhino”.</i></a></p>
<p><a data-var="janapadā → jānapadā (bj, sya1ed, sya2ed, pts-vp-pli1)" data-ref="sc11, pts-vp-pli6.474, ms22J_3495, msdiv234"><i>“Yenocitā janapadā,</i></a><br>
<a><i>ānītā ca paṭiggahaṃ;</i></a><br>
<a><i>Ābhataṃ pararajjebhi,</i></a><br>
<a><i>abhiṭṭhāya bahuṃ dhanaṃ.</i></a></p>
<p><a data-ref="sc12, ms22J_3496, msdiv235"><i>Dhanuggahānaṃ pavaraṃ,</i></a><br>
<a><i>sūraṃ tikhiṇamantinaṃ;</i></a><br>
<a><i>Bhātaraṃ kena dosena,</i></a><br>
<a><i>dajjāsi dakarakkhino”.</i></a></p>
<p><a data-var="Yenocitā → mayocitā (bj); mayācitā (pts-vp-pli1)" data-ref="sc13, ms22J_3497, msdiv236"><i>“Yenocitā janapadā,</i></a><br>
<a><i>ānītā ca paṭiggahaṃ;</i></a><br>
<a><i>Ābhataṃ pararajjebhi,</i></a><br>
<a><i>abhiṭṭhāya bahuṃ dhanaṃ.</i></a></p>
<p><a data-ref="sc14, ms22J_3498, msdiv237"><i>Dhanuggahānaṃ pavaro,</i></a><br>
<a data-var="tikhiṇamanti ca → tikhiṇamantino (mr)"><i>sūro tikhiṇamanti ca;</i></a><br>
<a data-var="Mayāyaṃ → mayā so (pts-vp-pli1)"><i>Mayāyaṃ sukhito rājā,</i></a><br>
<a><i>atimaññati dārako.</i></a></p>
<p><a data-ref="sc15, ms22J_3499, msdiv238"><i>Upaṭṭhānampi me ayye,</i></a><br>
<a><i>na so eti yathā pure;</i></a><br>
<a><i>Bhātaraṃ tena dosena,</i></a><br>
<a><i>dajjāhaṃ dakarakkhino”.</i></a></p>
<p><a data-ref="sc16, pts-vp-pli6.475, ms22J_3500, msdiv239"><i>“Ekarattena ubhayo,</i></a><br>
<a data-var="dhanusekha ca → dhanusekhavā (bj, sya1ed, sya2ed, pts-vp-pli1)"><i>tvañceva dhanusekha ca;</i></a><br>
<a><i>Ubho jātettha pañcālā,</i></a><br>
<a><i>sahāyā susamāvayā.</i></a></p>
<p><a data-var="anubandhittho → anubandho (mr)" data-ref="sc17, ms22J_3501, msdiv240"><i>Cariyā taṃ anubandhittho,</i></a><br>
<a><i>ekadukkhasukho tava;</i></a><br>
<a><i>Ussukko te divārattiṃ,</i></a><br>
<a><i>sabbakiccesu byāvaṭo;</i></a><br>
<a><i>Sahāyaṃ kena dosena,</i></a><br>
<a><i>dajjāsi dakarakkhino”.</i></a></p>
<p><a data-var="Cariyā maṃ ayaṃ → cariyāya ayaṃ (bj, pts-vp-pli1)" data-ref="sc18, ms22J_3502, msdiv241"><i>“Cariyā maṃ ayaṃ ayye,</i></a><br>
<a data-var="pajagghittho → sañjagghittho (sya1ed, sya2ed)"><i>pajagghittho mayā saha;</i></a><br>
<a><i>Ajjāpi tena vaṇṇena,</i></a><br>
<a><i>ativelaṃ pajagghati.</i></a></p>
<p><a data-ref="sc19, ms22J_3503, msdiv242"><i>Ubbariyāpihaṃ ayye,</i></a><br>
<a><i>mantayāmi rahogato;</i></a><br>
<a data-var="Anāmanto → anāmantā (bj, pts-vp-pli1)"><i>Anāmanto pavisati,</i></a><br>
<a><i>pubbe appaṭivedito.</i></a></p>
<p><a data-var="Laddhadvāro → laddhavāro (bj, pts-vp-pli1)" data-ref="sc20, ms22J_3504, msdiv243"><i>Laddhadvāro katokāso,</i></a><br>
<a><i>ahirikaṃ anādaraṃ;</i></a><br>
<a><i>Sahāyaṃ tena dosena,</i></a><br>
<a><i>dajjāhaṃ dakarakkhino”.</i></a></p>
<p><a data-ref="sc21, ms22J_3505, msdiv244"><i>“Kusalo sabbanimittānaṃ,</i></a><br>
<a data-var="rutaññū → rudaññū (bj, sya1ed, sya2ed, pts-vp-pli1)"><i>rutaññū āgatāgamo;</i></a><br>
<a><i>Uppāte supine yutto,</i></a><br>
<a><i>niyyāne ca pavesane.</i></a></p>
<p><a data-var="Paṭṭho → paddho (bj, pts-vp-pli1)" data-ref="sc22, pts-vp-pli6.476, ms22J_3506, msdiv245"><i>Paṭṭho bhūmantalikkhasmiṃ,</i></a><br>
<a><i>Nakkhattapadakovido;</i></a><br>
<a><i>Brāhmaṇaṃ kena dosena,</i></a><br>
<a><i>Dajjāsi dakarakkhino”.</i></a></p>
<p><a data-ref="sc23, ms22J_3507, msdiv246"><i>“Parisāyampi me ayye,</i></a><br>
<a><i>ummīlitvā udikkhati;</i></a><br>
<a><i>Tasmā accabhamuṃ luddaṃ,</i></a><br>
<a><i>dajjāhaṃ dakarakkhino”.</i></a></p>
<p><a data-ref="sc24, ms22J_3508, msdiv247"><i>“Sasamuddapariyāyaṃ,</i></a><br>
<a><i>mahiṃ sāgarakuṇḍalaṃ;</i></a><br>
<a><i>Vasundharaṃ āvasasi,</i></a><br>
<a><i>amaccaparivārito.</i></a></p>
<p><a data-ref="sc25, ms22J_3509, msdiv248"><i>Cāturanto mahāraṭṭho,</i></a><br>
<a><i>vijitāvī mahabbalo;</i></a><br>
<a><i>Pathabyā ekarājāsi,</i></a><br>
<a><i>yaso te vipulaṃ gato.</i></a></p>
<p><a data-ref="sc26, ms22J_3510, msdiv249"><i>Soḷasitthisahassāni,</i></a><br>
<a><i>āmuttamaṇikuṇḍalā;</i></a><br>
<a><i>Nānājanapadā nārī,</i></a><br>
<a><i>devakaññūpamā subhā.</i></a></p>
<p><a data-ref="sc27, ms22J_3511, msdiv250"><i>Evaṃ sabbaṅgasampannaṃ,</i></a><br>
<a><i>sabbakāmasamiddhinaṃ;</i></a><br>
<a><i>Sukhitānaṃ piyaṃ dīghaṃ,</i></a><br>
<a><i>jīvitaṃ āhu khattiya.</i></a></p>
<p><a data-ref="sc28, ms22J_3512, msdiv251"><i>Atha tvaṃ kena vaṇṇena,</i></a><br>
<a><i>kena vā pana hetunā;</i></a><br>
<a><i>Paṇḍitaṃ anurakkhanto,</i></a><br>
<a><i>pāṇaṃ cajasi duccajaṃ”.</i></a></p>
<p><a data-ref="sc29, pts-vp-pli6.477, ms22J_3513, msdiv252"><i>“Yatopi āgato ayye,</i></a><br>
<a><i>mama hatthaṃ mahosadho;</i></a><br>
<a><i>Nābhijānāmi dhīrassa,</i></a><br>
<a><i>anumattampi dukkaṭaṃ.</i></a></p>
<p><a data-ref="sc30, ms22J_3514, msdiv253"><i>Sace ca kismici kāle,</i></a><br>
<a><i>maraṇaṃ me pure siyā;</i></a><br>
<a data-var="putte → putte ca me (bj, sya1ed, sya2ed, pts-vp-pli1)"><i>So me putte paputte ca,</i></a><br>
<a><i>sukhāpeyya mahosadho.</i></a></p>
<p><a data-ref="sc31, ms22J_3515, msdiv254"><i>Anāgataṃ paccuppannaṃ,</i></a><br>
<a data-var="sabbamatthampi passati → sabbamatthaṃ vipassati (bj, sya1ed, sya2ed, pts-vp-pli1)"><i>sabbamatthampi passati;</i></a><br>
<a><i>Anāparādhakammantaṃ,</i></a><br>
<a><i>na dajjaṃ dakarakkhino”.</i></a></p>
<p><a data-ref="sc32, ms22J_3516, msdiv255"><i>“Idaṃ suṇātha pañcālā,</i></a><br>
<a data-var="cūḷaneyyassa → cūlanīyassa (bj); cūḷaniyassa (pts-vp-pli1)"><i>cūḷaneyyassa bhāsitaṃ;</i></a><br>
<a><i>Paṇḍitaṃ anurakkhanto,</i></a><br>
<a><i>pāṇaṃ cajati duccajaṃ.</i></a></p>
<p><a data-ref="sc33, pts-vp-pli6.478, ms22J_3517, msdiv256"><i>Mātu bhariyāya bhātucca,</i></a><br>
<a><i>sakhino brāhmaṇassa ca;</i></a><br>
<a><i>Attano cāpi pañcālo,</i></a><br>
<a><i>channaṃ cajati jīvitaṃ.</i></a></p>
<p><a data-var="mahatthikā → mahiddhiyā (sya1ed, sya2ed); mahiddhikā (pts-vp-pli1, mr)" data-ref="sc34, ms22J_3518, msdiv257"><i>Evaṃ mahatthikā paññā,</i></a><br>
<a><i>nipuṇā sādhucintinī;</i></a><br>
<a><i>Diṭṭhadhammahitatthāya,</i></a><br>
<a><i>samparāyasukhāya cā”ti.</i></a></p>
</blockquote>
<p class="endsutta"><a data-ref="sc35, ms22J_3519"><i>Dakarakkhasajātakaṃ sattamaṃ.</i></a></p>
</article>
</section>
</div>
</body>
</html>
