<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja495">
<article>
<div class="hgroup">
<p class="division"><a><i>Jātaka</i></a></p>
<p><a><i>Pakiṇṇakanipāta</i></a></p>
<p><a><i>Sālikedāravagga</i></a></p>
<h1><a><i>12. Dasabrāhmaṇajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.361, ms22J_2780, msdiv222"><i>Rājā avoca vidhuraṃ,</i></a><br>
<a><i>Dhammakāmo yudhiṭṭhilo;</i></a><br>
<a><i>“Brāhmaṇe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc2, ms22J_2781, msdiv223"><i>Virate methunā dhammā,</i></a><br>
<a data-var="bhuñjeyyu → bhuñjeyyuṃ (bj)"><i>Ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>Yattha dinnaṃ mahapphalaṃ”.</i></a></p>
<p><a data-ref="sc3, ms22J_2782, msdiv224"><i>“Dullabhā brāhmaṇā deva,</i></a><br>
<a><i>sīlavanto bahussutā;</i></a><br>
<a><i>Viratā methunā dhammā,</i></a><br>
<a><i>ye te bhuñjeyyu bhojanaṃ.</i></a></p>
<p><a data-ref="sc4, ms22J_2783, msdiv225"><i>Dasa khalu mahārāja,</i></a><br>
<a><i>yā tā brāhmaṇajātiyo;</i></a><br>
<a data-var="vicayaṃ → viciya (mr)"><i>Tesaṃ vibhaṅgaṃ vicayaṃ,</i></a><br>
<a><i>vitthārena suṇohi me.</i></a></p>
<p><a data-ref="sc5, ms22J_2784, msdiv226"><i>Pasibbake gahetvāna,</i></a><br>
<a><i>puṇṇe mūlassa saṃvute;</i></a><br>
<a data-var="Osadhikāyo → osadhiyo (bj); osadhikāye (sya1ed, sya2ed, mr)"><i>Osadhikāyo ganthenti,</i></a><br>
<a data-var="nhāpayanti → nahāyanti (bj, pts-vp-pli1)"><i>nhāpayanti japanti ca.</i></a></p>
<p><a data-ref="sc6, ms22J_2785, msdiv227"><i>Tikicchakasamā rāja,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (1)</i></a></p>
<p><a data-var="ca → te (bj, pts-vp-pli1)" data-ref="sc7, pts-vp-pli4.362, ms22J_2786, msdiv228"><i>“Apetā te ca brahmaññā,</i></a> <span class="speaker"><a data-var="rājā → rājā ca (sya1ed, sya2ed, mr)"><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc8, ms22J_2787, msdiv229"><i>Virate methunā dhammā,</i></a><br>
<a><i>Ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>Yattha dinnaṃ mahapphalaṃ”.</i></a></p>
<p><a data-var="Kiṅkiṇikāyo → kiṅkiṇiyo (sya1ed, sya2ed); kiṅkaṇikāyo (pts-vp-pli1, mr) | gahetvā → gahetvāna (bj, sya1ed, sya2ed, pts-vp-pli1)" data-ref="sc9, ms22J_2788, msdiv230"><i>“Kiṅkiṇikāyo gahetvā,</i></a><br>
<a><i>ghosenti puratopi te;</i></a><br>
<a><i>Pesanānipi gacchanti,</i></a><br>
<a><i>rathacariyāsu sikkhare.</i></a></p>
<p><a data-ref="sc10, ms22J_2789, msdiv231"><i>Paricārakasamā rāja,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (2)</i></a></p>
<p><a data-ref="sc11, ms22J_2790, msdiv232"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc12, ms22J_2791, msdiv233"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-ref="sc13, ms22J_2792, msdiv234"><i>“Kamaṇḍaluṃ gahetvāna,</i></a><br>
<a><i>vaṅkadaṇḍañca brāhmaṇā;</i></a><br>
<a><i>Paccupessanti rājāno,</i></a><br>
<a><i>gāmesu nigamesu ca;</i></a><br>
<a><i>Nādinne vuṭṭhahissāma,</i></a><br>
<a data-var="gāmamhi vā vanamhi vā → gāmamhi ca vanamhi ca (bj, pts-vp-pli1); gāmamhi nigamamhi vā (sya1ed, sya2ed)"><i>gāmamhi vā vanamhi vā.</i></a></p>
<p><a data-ref="sc14, ms22J_2793, msdiv235"><i>Niggāhakasamā rāja,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (3)</i></a></p>
<p><a data-ref="sc15, ms22J_2794, msdiv236"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc16, ms22J_2795, msdiv237"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-ref="sc17, ms22J_2796, msdiv238"><i>“Parūḷhakacchanakhalomā,</i></a><br>
<a><i>paṅkadantā rajassirā;</i></a><br>
<a><i>Okiṇṇā rajareṇūhi,</i></a><br>
<a><i>yācakā vicaranti te.</i></a></p>
<p><a data-ref="sc18, ms22J_2797, msdiv239"><i>Khāṇughātasamā rāja,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (4)</i></a></p>
<p><a data-ref="sc19, pts-vp-pli4.363, ms22J_2798, msdiv240"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc20, ms22J_2799, msdiv241"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-var="Harītakaṃ → harīṭakaṃ (bahūsu)" data-ref="sc21, ms22J_2800, msdiv242"><i>“Harītakaṃ āmalakaṃ,</i></a><br>
<a data-var="Ambaṃ jambuṃ vibhītakaṃ → ambaṃ jambuvibhīṭakaṃ (bj); ambajambuvibhīṭakaṃ (pts-vp-pli1)"><i>Ambaṃ jambuṃ vibhītakaṃ;</i></a><br>
<a><i>Labujaṃ dantapoṇāni,</i></a><br>
<a><i>Beluvā badarāni ca.</i></a></p>
<p><a data-ref="sc22, ms22J_2801, msdiv243"><i>Rājāyatanaṃ ucchupuṭaṃ,</i></a><br>
<a><i>dhūmanettaṃ madhuañjanaṃ;</i></a><br>
<a><i>Uccāvacāni paṇiyāni,</i></a><br>
<a><i>vipaṇenti janādhipa.</i></a></p>
<p><a data-ref="sc23, ms22J_2802, msdiv244"><i>Vāṇijakasamā rāja,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (5)</i></a></p>
<p><a data-ref="sc24, ms22J_2803, msdiv245"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc25, ms22J_2804, msdiv246"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-var="Kasivāṇijjaṃ → kasiṃ vaṇijjaṃ (bj); kasiṃ vāṇijjaṃ (pts-vp-pli1)" data-ref="sc26, ms22J_2805, msdiv247"><i>“Kasivāṇijjaṃ kārenti,</i></a><br>
<a><i>posayanti ajeḷake;</i></a><br>
<a><i>Kumāriyo pavecchanti,</i></a><br>
<a><i>vivāhantāvahanti ca.</i></a></p>
<p><a data-ref="sc27, ms22J_2806, msdiv248"><i>Samā ambaṭṭhavessehi,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (6)</i></a></p>
<p><a data-ref="sc28, ms22J_2807, msdiv249"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc29, ms22J_2808, msdiv250"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-ref="sc30, pts-vp-pli4.364, ms22J_2809, msdiv251"><i>“Nikkhittabhikkhaṃ bhuñjanti,</i></a><br>
<a><i>gāmesveke purohitā;</i></a><br>
<a data-var="te → ne (sya1ed, sya2ed, mr)"><i>Bahū te paripucchanti,</i></a><br>
<a data-var="nilañchakā → tilañchakā (pts-vp-pli1)"><i>aṇḍacchedā nilañchakā.</i></a></p>
<p><a data-ref="sc31, ms22J_2810, msdiv252"><i>Pasūpi tattha haññanti,</i></a><br>
<a><i>mahiṃsā sūkarā ajā;</i></a><br>
<a><i>Goghātakasamā rāja,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (7)</i></a></p>
<p><a data-var="brahmaññā → te brahmaññā (bj); brāhmaññā (sya1ed, sya2ed); te brāhmaññā (pts-vp-pli1)" data-ref="sc32, ms22J_2811, msdiv253"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc33, ms22J_2812, msdiv254"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-ref="sc34, ms22J_2813, msdiv255"><i>“Asicammaṃ gahetvāna,</i></a><br>
<a><i>khaggaṃ paggayha brāhmaṇā;</i></a><br>
<a><i>Vessapathesu tiṭṭhanti,</i></a><br>
<a><i>satthaṃ abbāhayantipi.</i></a></p>
<p><a data-ref="sc35, ms22J_2814, msdiv256"><i>Samā gopanisādehi,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (8)</i></a></p>
<p><a data-ref="sc36, ms22J_2815, msdiv257"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc37, ms22J_2816, msdiv258"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-ref="sc38, ms22J_2817, msdiv259"><i>“Araññe kuṭikaṃ katvā,</i></a><br>
<a><i>kūṭāni kārayanti te;</i></a><br>
<a><i>Sasabiḷāre bādhenti,</i></a><br>
<a><i>āgodhā macchakacchapaṃ.</i></a></p>
<p><a data-var="luddakasamā rāja → luddakā te mahārāja (bj, pts-vp-pli1)" data-ref="sc39, ms22J_2818, msdiv260"><i>Te luddakasamā rāja,</i></a><br>
<a><i>tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”. (9)</i></a></p>
<p><a data-ref="sc40, ms22J_2819, msdiv261"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc41, pts-vp-pli4.365, ms22J_2820, msdiv262"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-ref="sc42, ms22J_2821, msdiv263"><i>“Aññe dhanassa kāmā hi,</i></a><br>
<a data-var="pasakkitā → pasakkhitā (bj, sya1ed, sya2ed, pts-vp-pli1)"><i>heṭṭhāmañce pasakkitā;</i></a><br>
<a><i>Rājāno upari nhāyanti,</i></a><br>
<a><i>somayāge upaṭṭhite.</i></a></p>
<p><a data-ref="sc43, ms22J_2822, msdiv264"><i>Malamajjakasamā rāja,</i></a><br>
<a><i>Tepi vuccanti brāhmaṇā;</i></a><br>
<a><i>Akkhātā te mahārāja,</i></a><br>
<a><i>Tādise nipatāmase”. (10)</i></a></p>
<p><a data-ref="sc44, ms22J_2823, msdiv265"><i>“Apetā te ca brahmaññā,</i></a> <span class="speaker"><a><i>(iti rājā korabyo)</i></a></span><br>
<a><i>Na te vuccanti brāhmaṇā;</i></a><br>
<a><i>Aññe vidhura pariyesa,</i></a><br>
<a><i>Sīlavante bahussute.</i></a></p>
<p><a data-ref="sc45, ms22J_2824, msdiv266"><i>Virate methunā dhammā,</i></a><br>
<a><i>ye me bhuñjeyyu bhojanaṃ;</i></a><br>
<a><i>Dakkhiṇaṃ samma dassāma,</i></a><br>
<a><i>yattha dinnaṃ mahapphalaṃ”.</i></a></p>
<p><a data-ref="sc46, pts-vp-pli4.367, ms22J_2825, msdiv267"><i>“Atthi kho brāhmaṇā deva,</i></a><br>
<a><i>sīlavanto bahussutā;</i></a><br>
<a><i>Viratā methunā dhammā,</i></a><br>
<a><i>ye te bhuñjeyyu bhojanaṃ.</i></a></p>
<p><a data-ref="sc47, ms22J_2826, msdiv268"><i>Ekañca bhattaṃ bhuñjanti,</i></a><br>
<a><i>na ca majjaṃ pivanti te;</i></a><br>
<a><i>Akkhātā te mahārāja,</i></a><br>
<a><i>tādise nipatāmase”.</i></a></p>
<p><a data-ref="sc48, ms22J_2827, msdiv269"><i>“Ete kho brāhmaṇā vidhura,</i></a><br>
<a><i>Sīlavanto bahussutā;</i></a><br>
<a><i>Ete vidhura pariyesa,</i></a><br>
<a data-var="Khippañca ne → khippañca te (bj, pts-vp-pli1); khippaṃva ne (mr)"><i>Khippañca ne nimantayā”ti.</i></a></p>
</blockquote>
<p class="endsutta"><a data-ref="sc49, ms22J_2828"><i>Dasabrāhmaṇajātakaṃ dvādasamaṃ.</i></a></p>
</article>
</section>
</div>
</body>
</html>
