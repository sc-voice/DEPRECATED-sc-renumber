<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja387">
<article>
<div class="hgroup">
<p class="division"><a><i>Jātaka</i></a></p>
<p><a><i>Chakkanipāta</i></a></p>
<p><a><i>Kharaputtavagga</i></a></p>
<h1><a><i>2. Sūcijātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.282, ms22J_1413, msdiv83"><i>“Akakkasaṃ apharusaṃ,</i></a><br>
<a><i>kharadhotaṃ supāsiyaṃ;</i></a><br>
<a><i>Sukhumaṃ tikhiṇaggañca,</i></a><br>
<a><i>ko sūciṃ ketumicchati.</i></a></p>
<p><a data-ref="sc2, ms22J_1414, msdiv84"><i>Sumajjañca supāsañca,</i></a><br>
<a data-var="anupubbaṃ → anupubba (sya1ed, sya2ed)"><i>anupubbaṃ suvaṭṭitaṃ;</i></a><br>
<a><i>Ghanaghātimaṃ paṭithaddhaṃ,</i></a><br>
<a><i>ko sūciṃ ketumicchati”.</i></a></p>
<p><a data-ref="sc3, ms22J_1415, msdiv85"><i>“Ito dāni patāyanti,</i></a><br>
<a><i>sūciyo baḷisāni ca;</i></a><br>
<a><i>Koyaṃ kammāragāmasmiṃ,</i></a><br>
<a><i>sūciṃ vikketumicchati.</i></a></p>
<p><a data-ref="sc4, ms22J_1416, msdiv86"><i>Ito satthāni gacchanti,</i></a><br>
<a><i>Kammantā vividhā puthū;</i></a><br>
<a><i>Koyaṃ kammāragāmasmiṃ,</i></a><br>
<a data-var="Sūciṃ → sūcī (pts-vp-pli1) | vikketumicchati → … marahati (bj, sya1ed, sya2ed)"><i>Sūciṃ vikketumicchati”.</i></a></p>
<p><a data-ref="sc5, pts-vp-pli3.284, ms22J_1417, msdiv87"><i>“Sūciṃ kammāragāmasmiṃ,</i></a><br>
<a><i>vikketabbā pajānatā;</i></a><br>
<a data-var="Ācariyāva jānanti → ācariyā pajānanti (sya1ed, sya2ed); ācariyāva sañjānanti (pts-vp-pli1); ācariyā sañjānanti (mr)"><i>Ācariyāva jānanti,</i></a><br>
<a data-var="sukatadukkaṭaṃ → … dukkataṃ (bj, pts-vp-pli1)"><i>kammaṃ sukatadukkaṭaṃ.</i></a></p>
<p><a data-var="Imañce → imañca (bj, sya1ed, sya2ed, pts-vp-pli1)" data-ref="sc6, ms22J_1418, msdiv88"><i>Imañce te pitā bhadde,</i></a><br>
<a><i>Sūciṃ jaññā mayā kataṃ;</i></a><br>
<a><i>Tayā ca maṃ nimanteyya,</i></a><br>
<a><i>Yañcatthaññaṃ ghare dhanan”ti.</i></a></p>
</blockquote>
<p class="endsutta"><a data-ref="sc7, ms22J_1419"><i>Sūcijātakaṃ dutiyaṃ.</i></a></p>
</article>
</section>
</div>
</body>
</html>
