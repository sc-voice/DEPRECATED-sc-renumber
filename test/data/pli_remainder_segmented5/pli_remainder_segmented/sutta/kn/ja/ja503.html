<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja503">
<article>
<div class="hgroup">
<p class="division"><a><i>Jātaka</i></a></p>
<p><a><i>Vīsatinipāta</i></a></p>
<p><a><i>Mātaṅgavagga</i></a></p>
<h1><a><i>7. Sattigumbajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.432, ms22J_3017, msdiv159"><i>Migaluddo mahārājā,</i></a><br>
<a><i>pañcālānaṃ rathesabho;</i></a><br>
<a><i>Nikkhanto saha senāya,</i></a><br>
<a><i>ogaṇo vanamāgamā.</i></a></p>
<p><a data-ref="sc2, ms22J_3018, msdiv160"><i>Tatthaddasā araññasmiṃ,</i></a><br>
<a><i>takkarānaṃ kuṭiṃ kataṃ;</i></a><br>
<a data-var="Tassā → tasmā (sya1ed, sya2ed, mr)"><i>Tassā kuṭiyā nikkhamma,</i></a><br>
<a><i>suvo luddāni bhāsati.</i></a></p>
<p><a data-ref="sc3, ms22J_3019, msdiv161"><i>“Sampannavāhano poso,</i></a><br>
<a data-var="sammaṭṭhakuṇḍalo → … kuṇḍalī (sya1ed, sya2ed, mr)"><i>yuvā sammaṭṭhakuṇḍalo;</i></a><br>
<a><i>Sobhati lohituṇhīso,</i></a><br>
<a><i>divā sūriyova bhāsati.</i></a></p>
<p><a data-var="Majjhanhike → majjhantike (sabbattha)" data-ref="sc4, ms22J_3020, msdiv162"><i>Majjhanhike sampatike,</i></a><br>
<a><i>sutto rājā sasārathi;</i></a><br>
<a><i>Handassābharaṇaṃ sabbaṃ,</i></a><br>
<a data-var="sāhasā → sahasā (bj, sya1ed, sya2ed, pts-vp-pli1)"><i>gaṇhāma sāhasā mayaṃ.</i></a></p>
<p><a data-ref="sc5, ms22J_3021, msdiv163"><i>Nisīthepi raho dāni,</i></a><br>
<a><i>Sutto rājā sasārathi;</i></a><br>
<a><i>Ādāya vatthaṃ maṇikuṇḍalañca,</i></a><br>
<a><i>Hantvāna sākhāhi avattharāma”.</i></a></p>
<p><a data-ref="sc6, ms22J_3022, msdiv164"><i>“Kiṃ nu ummattarūpova,</i></a><br>
<a><i>sattigumba pabhāsasi;</i></a><br>
<a><i>Durāsadā hi rājāno,</i></a><br>
<a><i>aggi pajjalito yathā”.</i></a></p>
<p><a data-ref="sc7, ms22J_3023, msdiv165"><i>“Atha tvaṃ patikolamba,</i></a><br>
<a><i>matto thullāni gajjasi;</i></a><br>
<a><i>Mātari mayhaṃ naggāya,</i></a><br>
<a><i>kiṃ nu tvaṃ vijigucchase”.</i></a></p>
<p><a data-ref="sc8, pts-vp-pli4.433, ms22J_3024, msdiv166"><i>“Uṭṭhehi samma taramāno,</i></a><br>
<a><i>rathaṃ yojehi sārathi;</i></a><br>
<a><i>Sakuṇo me na ruccati,</i></a><br>
<a><i>aññaṃ gacchāma assamaṃ”.</i></a></p>
<p><a data-ref="sc9, ms22J_3025, msdiv167"><i>“Yutto ratho mahārāja,</i></a><br>
<a><i>yutto ca balavāhano;</i></a><br>
<a><i>Adhitiṭṭha mahārāja,</i></a><br>
<a><i>aññaṃ gacchāma assamaṃ”.</i></a></p>
<p><a data-var="numeva gatā → kva nu'me'pagatā (?)" data-ref="sc10, ms22J_3026, msdiv168"><i>“Ko numeva gatā sabbe,</i></a><br>
<a><i>ye asmiṃ paricārakā;</i></a><br>
<a><i>Esa gacchati pañcālo,</i></a><br>
<a><i>mutto tesaṃ adassanā.</i></a></p>
<p><a data-ref="sc11, ms22J_3027, msdiv169"><i>Kodaṇḍakāni gaṇhatha,</i></a><br>
<a><i>sattiyo tomarāni ca;</i></a><br>
<a><i>Esa gacchati pañcālo,</i></a><br>
<a data-var="jīvataṃ → jīvitaṃ (bahūsu)"><i>mā vo muñcittha jīvataṃ”.</i></a></p>
<p><a data-ref="sc12, pts-vp-pli4.434, ms22J_3028, msdiv170"><i>Athāparo paṭinandittha,</i></a><br>
<a><i>suvo lohitatuṇḍako;</i></a><br>
<a><i>“Svāgataṃ te mahārāja,</i></a><br>
<a><i>atho te adurāgataṃ;</i></a><br>
<a><i>Issarosi anuppatto,</i></a><br>
<a><i>yaṃ idhatthi pavedaya.</i></a></p>
<p><a data-ref="sc13, ms22J_3029, msdiv171"><i>Tindukāni piyālāni,</i></a><br>
<a><i>madhuke kāsumāriyo;</i></a><br>
<a><i>Phalāni khuddakappāni,</i></a><br>
<a><i>bhuñja rāja varaṃ varaṃ.</i></a></p>
<p><a data-ref="sc14, ms22J_3030, msdiv172"><i>Idampi pānīyaṃ sītaṃ,</i></a><br>
<a><i>ābhataṃ girigabbharā;</i></a><br>
<a><i>Tato piva mahārāja,</i></a><br>
<a><i>sace tvaṃ abhikaṅkhasi.</i></a></p>
<p><a data-ref="sc15, ms22J_3031, msdiv173"><i>Araññaṃ uñchāya gatā,</i></a><br>
<a><i>ye asmiṃ paricārakā;</i></a><br>
<a><i>Sayaṃ uṭṭhāya gaṇhavho,</i></a><br>
<a><i>hatthā me natthi dātave”.</i></a></p>
<p><a data-ref="sc16, ms22J_3032, msdiv174"><i>“Bhaddako vatayaṃ pakkhī,</i></a><br>
<a><i>dijo paramadhammiko;</i></a><br>
<a><i>Atheso itaro pakkhī,</i></a><br>
<a><i>suvo luddāni bhāsati.</i></a></p>
<p><a data-ref="sc17, ms22J_3033, msdiv175"><i>‘Etaṃ hanatha bandhatha,</i></a><br>
<a><i>Mā vo muñcittha jīvataṃ’;</i></a><br>
<a><i>Iccevaṃ vilapantassa,</i></a><br>
<a data-var="Sotthiṃ → sotthī (sya1ed, sya2ed)"><i>Sotthiṃ pattosmi assamaṃ”.</i></a></p>
<p><a data-ref="sc18, ms22J_3034, msdiv176"><i>“Bhātarosma mahārāja,</i></a><br>
<a><i>sodariyā ekamātukā;</i></a><br>
<a><i>Ekarukkhasmiṃ saṃvaḍḍhā,</i></a><br>
<a><i>nānākhettagatā ubho.</i></a></p>
<p><a data-ref="sc19, ms22J_3035, msdiv177"><i>Sattigumbo ca corānaṃ,</i></a><br>
<a><i>ahañca isīnaṃ idha;</i></a><br>
<a><i>Asataṃ so, sataṃ ahaṃ,</i></a><br>
<a><i>tena dhammena no vinā”.</i></a></p>
<p><a data-ref="sc20, pts-vp-pli4.435, ms22J_3036, msdiv178"><i>“Tattha vadho ca bandho ca,</i></a><br>
<a><i>nikatī vañcanāni ca;</i></a><br>
<a><i>Ālopā sāhasākārā,</i></a><br>
<a><i>tāni so tattha sikkhati.</i></a></p>
<p><a data-ref="sc21, ms22J_3037, msdiv179"><i>Idha saccañca dhammo ca,</i></a><br>
<a><i>Ahiṃsā saṃyamo damo;</i></a><br>
<a><i>Āsanūdakadāyīnaṃ,</i></a><br>
<a data-var="bhāradha → bhārata (bj, sya1ed, sya2ed, pts-vp-pli1)"><i>Aṅke vaddhosmi bhāradha”.</i></a></p>
<p><a data-ref="sc22, ms22J_3038, msdiv180"><i>“Yaṃ yañhi rāja bhajati,</i></a><br>
<a><i>santaṃ vā yadi vā asaṃ;</i></a><br>
<a><i>Sīlavantaṃ visīlaṃ vā,</i></a><br>
<a><i>vasaṃ tasseva gacchati.</i></a></p>
<p><a data-ref="sc23, ms22J_3039, msdiv181"><i>Yādisaṃ kurute mittaṃ,</i></a><br>
<a><i>yādisaṃ cūpasevati;</i></a><br>
<a><i>Sopi tādisako hoti,</i></a><br>
<a data-var="sahavāso hi → sahavāsopi (sya1ed, sya2ed, mr)"><i>sahavāso hi tādiso.</i></a></p>
<p><a data-ref="sc24, ms22J_3040, msdiv182"><i>Sevamāno sevamānaṃ,</i></a><br>
<a><i>samphuṭṭho samphusaṃ paraṃ;</i></a><br>
<a><i>Saro diddho kalāpaṃva,</i></a><br>
<a><i>alittamupalimpati;</i></a><br>
<a data-var="Upalepabhayā → upalimpabhayā (sya1ed, sya2ed, mr)"><i>Upalepabhayā dhīro,</i></a><br>
<a><i>neva pāpasakhā siyā.</i></a></p>
<p><a data-ref="sc25, ms22J_3041, msdiv183"><i>Pūtimacchaṃ kusaggena,</i></a><br>
<a><i>yo naro upanayhati;</i></a><br>
<a data-var="pūti → pūtī (bj, pts-vp-pli1)"><i>Kusāpi pūti vāyanti,</i></a><br>
<a><i>evaṃ bālūpasevanā.</i></a></p>
<p><a data-ref="sc26, pts-vp-pli4.436, ms22J_3042, msdiv184"><i>Tagarañca palāsena,</i></a><br>
<a><i>yo naro upanayhati;</i></a><br>
<a data-var="surabhi → sūrabhi (bj); surabhī (sya1ed, sya2ed, pts-vp-pli1)"><i>Pattāpi surabhi vāyanti,</i></a><br>
<a><i>evaṃ dhīrūpasevanā.</i></a></p>
<p><a data-var="pattapuṭasseva → phalapuṭasseva (bj, pts-vp-pli1); palāsapuṭasseva (sya1ed, sya2ed, mr); palapuṭasseva (Ma-aka)" data-ref="sc27, ms22J_3043, msdiv185"><i>Tasmā pattapuṭasseva,</i></a><br>
<a><i>ñatvā sampākamattano;</i></a><br>
<a><i>Asante nopaseveyya,</i></a><br>
<a><i>sante seveyya paṇḍito;</i></a><br>
<a><i>Asanto nirayaṃ nenti,</i></a><br>
<a><i>santo pāpenti suggatin”ti.</i></a></p>
</blockquote>
<p class="endsutta"><a data-ref="sc28, ms22J_3044"><i>Sattigumbajātakaṃ sattamaṃ.</i></a></p>
</article>
</section>
</div>
</body>
</html>
