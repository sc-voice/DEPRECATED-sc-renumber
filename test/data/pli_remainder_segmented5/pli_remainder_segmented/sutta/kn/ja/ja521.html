<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja521">
<article>
<div class="hgroup">
<p class="division"><a><i>Jātaka</i></a></p>
<p><a><i>Cattālīsanipāta</i></a></p>
<p><a><i>Tesakuṇavagga</i></a></p>
<h1><a><i>1. Tesakuṇajātaka</i></a></h1>
</div>
<p class="namo"><a data-ref="sc1, ms23J_1"><i>Namo tassa Bhagavato Arahato Sammāsambuddhassa.</i></a></p>
<blockquote class="gatha">
<p><a data-ref="sc2, pts-vp-pli5.112, ms23J_2, msdiv1"><i>“Vessantaraṃ taṃ pucchāmi,</i></a><br>
<a><i>sakuṇa bhaddamatthu te;</i></a><br>
<a><i>Rajjaṃ kāretukāmena,</i></a><br>
<a><i>kiṃ su kiccaṃ kataṃ varaṃ”.</i></a></p>
<p><a data-ref="sc3, ms23J_3, msdiv2"><i>“Cirassaṃ vata maṃ tāto,</i></a><br>
<a><i>kaṃso bārāṇasiggaho;</i></a><br>
<a><i>Pamatto appamattaṃ maṃ,</i></a><br>
<a><i>pitā puttaṃ acodayi.</i></a></p>
<p><a data-ref="sc4, ms23J_4, msdiv3"><i>Paṭhameneva vitathaṃ,</i></a><br>
<a><i>kodhaṃ hāsaṃ nivāraye;</i></a><br>
<a><i>Tato kiccāni kāreyya,</i></a><br>
<a><i>taṃ vataṃ āhu khattiya.</i></a></p>
<p><a data-var="tapokammaṃ → tape kammaṃ (bj, sya1ed, sya2ed, pts-vp-pli1)" data-ref="sc5, ms23J_5, msdiv4"><i>Yaṃ tvaṃ tāta tapokammaṃ,</i></a><br>
<a><i>Pubbe katamasaṃsayaṃ;</i></a><br>
<a><i>Ratto duṭṭho ca yaṃ kayirā,</i></a><br>
<a data-var="puna → punaṃ (pts-vp-pli1)"><i>Na taṃ kayirā tato puna.</i></a></p>
<p><a data-ref="sc6, ms23J_6, msdiv5"><i>Khattiyassa pamattassa,</i></a><br>
<a><i>raṭṭhasmiṃ raṭṭhavaḍḍhana;</i></a><br>
<a><i>Sabbe bhogā vinassanti,</i></a><br>
<a><i>rañño taṃ vuccate aghaṃ.</i></a></p>
<p><a data-var="tāta alakkhī ca → sirī ca tāta lakkhī ca (sya1ed, sya2ed, pts-vp-pli1)" data-ref="sc7, ms23J_7, msdiv6"><i>Sirī tāta alakkhī ca,</i></a><br>
<a><i>pucchitā etadabravuṃ;</i></a><br>
<a data-var="Uṭṭhānavīriye → uṭṭhāne vīriye (sya1ed, sya2ed)"><i>Uṭṭhānavīriye pose,</i></a><br>
<a><i>ramāhaṃ anusūyake.</i></a></p>
<p><a data-ref="sc8, pts-vp-pli5.113, ms23J_8, msdiv7"><i>Usūyake duhadaye,</i></a><br>
<a><i>purise kammadussake;</i></a><br>
<a><i>Kāḷakaṇṇī mahārāja,</i></a><br>
<a data-var="ramati → ramāti (mr)"><i>ramati cakkabhañjanī.</i></a></p>
<p><a data-var="tvaṃ sabbesu suhadayo → so tvaṃ sabbesaṃ suhadayo (sya1ed, sya2ed, pts-vp-pli1); so tvaṃ sabbe suhadayo (mr)" data-ref="sc9, ms23J_9, msdiv8"><i>So tvaṃ sabbesu suhadayo,</i></a><br>
<a><i>sabbesaṃ rakkhito bhava;</i></a><br>
<a><i>Alakkhiṃ nuda mahārāja,</i></a><br>
<a><i>lakkhyā bhava nivesanaṃ.</i></a></p>
<p><a data-ref="sc10, ms23J_10, msdiv9"><i>Sa lakkhīdhitisampanno,</i></a><br>
<a><i>puriso hi mahaggato;</i></a><br>
<a><i>Amittānaṃ kāsipati,</i></a><br>
<a><i>mūlaṃ aggañca chindati.</i></a></p>
<p><a data-ref="sc11, ms23J_11, msdiv10"><i>Sakkopi hi bhūtapati,</i></a><br>
<a><i>uṭṭhāne nappamajjati;</i></a><br>
<a><i>Sa kalyāṇe dhitiṃ katvā,</i></a><br>
<a><i>uṭṭhāne kurute mano.</i></a></p>
<p><a data-ref="sc12, ms23J_12, msdiv11"><i>Gandhabbā pitaro devā,</i></a><br>
<a data-var="sājīvā → sajīvā (bj); sañjīvā (pts-vp-pli1)"><i>sājīvā honti tādino;</i></a><br>
<a data-var="Uṭṭhāhato → uṭṭhahato (bj, sya1ed, sya2ed, pts-vp-pli1) | appamajjato → mappamajjato (mr)"><i>Uṭṭhāhato appamajjato,</i></a><br>
<a><i>anutiṭṭhanti devatā.</i></a></p>
<p><a data-var="akkuddho → akkuṭṭho (pts-vp-pli1)" data-ref="sc13, ms23J_13, msdiv12"><i>So appamatto akkuddho,</i></a><br>
<a><i>tāta kiccāni kāraya;</i></a><br>
<a><i>Vāyamassu ca kiccesu,</i></a><br>
<a><i>nālaso vindate sukhaṃ.</i></a></p>
<p><a data-ref="sc14, ms23J_14, msdiv13"><i>Tattheva te vattapadā,</i></a><br>
<a data-var="esāva → esā ca (pts-vp-pli1)"><i>esāva anusāsanī;</i></a><br>
<a><i>Alaṃ mitte sukhāpetuṃ,</i></a><br>
<a data-var="dukhāya → dukkhāya (pts-vp-pli1)"><i>amittānaṃ dukhāya ca”.</i></a></p>
<p><a data-var="Sakkhisi tvaṃ → sakkhī tuvaṃ (bj, pts-vp-pli1); sakkhi tuvaṃ (sya1ed, sya2ed)" data-ref="sc15, pts-vp-pli5.116, ms23J_15, msdiv14"><i>“Sakkhisi tvaṃ kuṇḍalini,</i></a><br>
<a data-var="khattabandhuni → khattabandhunī (bj); khattiyabandhunī (pts-vp-pli1)"><i>maññasi khattabandhuni;</i></a><br>
<a><i>Rajjaṃ kāretukāmena,</i></a><br>
<a><i>kiṃ su kiccaṃ kataṃ varaṃ”.</i></a></p>
<p><a data-ref="sc16, ms23J_16, msdiv15"><i>“Dveva tāta padakāni,</i></a><br>
<a data-var="yattha → yesu (pts-vp-pli1)"><i>yattha sabbaṃ patiṭṭhitaṃ;</i></a><br>
<a><i>Aladdhassa ca yo lābho,</i></a><br>
<a><i>laddhassa cānurakkhaṇā.</i></a></p>
<p><a data-ref="sc17, ms23J_17, msdiv16"><i>Amacce tāta jānāhi,</i></a><br>
<a><i>dhīre atthassa kovide;</i></a><br>
<a><i>Anakkhākitave tāta,</i></a><br>
<a><i>asoṇḍe avināsake.</i></a></p>
<p><a data-ref="sc18, ms23J_18, msdiv17"><i>Yo ca taṃ tāta rakkheyya,</i></a><br>
<a><i>dhanaṃ yañceva te siyā;</i></a><br>
<a><i>Sūtova rathaṃ saṅgaṇhe,</i></a><br>
<a><i>so te kiccāni kāraye.</i></a></p>
<p><a data-ref="sc19, ms23J_19, msdiv18"><i>Susaṅgahitantajano,</i></a><br>
<a><i>sayaṃ vittaṃ avekkhiya;</i></a><br>
<a><i>Nidhiñca iṇadānañca,</i></a><br>
<a><i>na kare parapattiyā.</i></a></p>
<p><a data-var="āyaṃ vayaṃ → āyavayaṃ (pts-vp-pli1)" data-ref="sc20, ms23J_20, msdiv19"><i>Sayaṃ āyaṃ vayaṃ jaññā,</i></a><br>
<a><i>sayaṃ jaññā katākataṃ;</i></a><br>
<a><i>Niggaṇhe niggahārahaṃ,</i></a><br>
<a><i>paggaṇhe paggahārahaṃ.</i></a></p>
<p><a data-ref="sc21, pts-vp-pli5.117, ms23J_21, msdiv20"><i>Sayaṃ jānapadaṃ atthaṃ,</i></a><br>
<a><i>anusāsa rathesabha;</i></a><br>
<a><i>Mā te adhammikā yuttā,</i></a><br>
<a><i>dhanaṃ raṭṭhañca nāsayuṃ.</i></a></p>
<p><a data-ref="sc22, ms23J_22, msdiv21"><i>Mā ca vegena kiccāni,</i></a><br>
<a data-var="karosi → kāresi (bj, sya1ed, sya2ed, pts-vp-pli1)"><i>karosi kārayesi vā;</i></a><br>
<a><i>Vegasā hi kataṃ kammaṃ,</i></a><br>
<a><i>mando pacchānutappati.</i></a></p>
<p><a data-ref="sc23, ms23J_23, msdiv22"><i>Mā te adhisare muñca,</i></a><br>
<a data-var="subāḷhamadhikopitaṃ → … kodhitaṃ (pts-vp-pli1, csp1ed)"><i>subāḷhamadhikopitaṃ;</i></a><br>
<a><i>Kodhasā hi bahū phītā,</i></a><br>
<a><i>kulā akulataṃ gatā.</i></a></p>
<p><a data-ref="sc24, ms23J_24, msdiv23"><i>Mā tāta issaromhīti,</i></a><br>
<a><i>anatthāya patārayi;</i></a><br>
<a><i>Itthīnaṃ purisānañca,</i></a><br>
<a><i>mā te āsi dukhudrayo.</i></a></p>
<p><a data-ref="sc25, ms23J_25, msdiv24"><i>Apetalomahaṃsassa,</i></a><br>
<a><i>rañño kāmānusārino;</i></a><br>
<a><i>Sabbe bhogā vinassanti,</i></a><br>
<a><i>rañño taṃ vuccate aghaṃ.</i></a></p>
<p><a data-ref="sc26, ms23J_26, msdiv25"><i>Tattheva te vattapadā,</i></a><br>
<a><i>esāva anusāsanī;</i></a><br>
<a><i>Dakkhassudāni puññakaro,</i></a><br>
<a><i>asoṇḍo avināsako;</i></a><br>
<a data-var="Sīlavāssu → sīlavassu (bj, sya1ed, sya2ed, pts-vp-pli1); sīlavāssa (ṭīkā)"><i>Sīlavāssu mahārāja,</i></a><br>
<a data-var="vinipātiko → vinipātakoti (pts-vp-pli1)"><i>dussīlo vinipātiko”.</i></a></p>
<p><a data-var="Apucchimha kosiyagottaṃ → apucchimhā kosiyagottaṃ (sya1ed, sya2ed); apucchamhāpi kosikaṃ (pts-vp-pli1)" data-ref="sc27, pts-vp-pli5.120, ms23J_27, msdiv26"><i>“Apucchimha kosiyagottaṃ,</i></a><br>
<a><i>kuṇḍaliniṃ tatheva ca;</i></a><br>
<a data-var="Tvaṃ dāni vadehi jambuka → jambuka tvaṃdāni vadehi (sya1ed, sya2ed, pts-vp-pli1)"><i>Tvaṃ dāni vadehi jambuka,</i></a><br>
<a><i>balānaṃ balamuttamaṃ”.</i></a></p>
<p><a data-ref="sc28, ms23J_28, msdiv27"><i>“Balaṃ pañcavidhaṃ loke,</i></a><br>
<a><i>purisasmiṃ mahaggate;</i></a><br>
<a><i>Tattha bāhubalaṃ nāma,</i></a><br>
<a><i>carimaṃ vuccate balaṃ.</i></a></p>
<p><a data-ref="sc29, ms23J_29, msdiv28"><i>Bhogabalañca dīghāvu,</i></a><br>
<a><i>dutiyaṃ vuccate balaṃ;</i></a><br>
<a><i>Amaccabalañca dīghāvu,</i></a><br>
<a><i>tatiyaṃ vuccate balaṃ.</i></a></p>
<p><a data-ref="sc30, ms23J_30, msdiv29"><i>Abhijaccabalaṃ ceva,</i></a><br>
<a><i>taṃ catutthaṃ asaṃsayaṃ;</i></a><br>
<a><i>Yāni cetāni sabbāni,</i></a><br>
<a><i>adhigaṇhāti paṇḍito.</i></a></p>
<p><a data-ref="sc31, pts-vp-pli5.121, ms23J_31, msdiv30"><i>Taṃ balānaṃ balaṃ seṭṭhaṃ,</i></a><br>
<a data-var="balaṃ → varaṃ (bj, sya1ed, sya2ed)"><i>aggaṃ paññābalaṃ balaṃ;</i></a><br>
<a><i>Paññābalenupatthaddho,</i></a><br>
<a><i>atthaṃ vindati paṇḍito.</i></a></p>
<p><a data-ref="sc32, ms23J_32, msdiv31"><i>Api ce labhati mando,</i></a><br>
<a><i>phītaṃ dharaṇimuttamaṃ;</i></a><br>
<a><i>Akāmassa pasayhaṃ vā,</i></a><br>
<a><i>añño taṃ paṭipajjati.</i></a></p>
<p><a data-ref="sc33, ms23J_33, msdiv32"><i>Abhijātopi ce hoti,</i></a><br>
<a><i>rajjaṃ laddhāna khattiyo;</i></a><br>
<a><i>Duppañño hi kāsipati,</i></a><br>
<a><i>sabbenapi na jīvati.</i></a></p>
<p><a data-var="Paññāva sutaṃ vinicchinī → paññā sutavinicchinī (sya1ed, sya2ed, pts-vp-pli1)" data-ref="sc34, ms23J_34, msdiv33"><i>Paññāva sutaṃ vinicchinī,</i></a><br>
<a data-var="silokavaḍḍhanī → … vaddhanī (pts-vp-pli1)"><i>Paññā kitti silokavaḍḍhanī;</i></a><br>
<a><i>Paññāsahito naro idha,</i></a><br>
<a><i>Api dukkhe sukhāni vindati.</i></a></p>
<p><a data-ref="sc35, ms23J_35, msdiv34"><i>Paññañca kho asussūsaṃ,</i></a><br>
<a><i>na koci adhigacchati;</i></a><br>
<a><i>Bahussutaṃ anāgamma,</i></a><br>
<a><i>dhammaṭṭhaṃ avinibbhujaṃ.</i></a></p>
<p><a data-var="ca dhammavibhaṅgaññū → yo dhammañca vibhāgaññū (pts-vp-pli1)" data-ref="sc36, ms23J_36, msdiv35"><i>Yo ca dhammavibhaṅgaññū,</i></a><br>
<a><i>kāluṭṭhāyī matandito;</i></a><br>
<a><i>Anuṭṭhahati kālena,</i></a><br>
<a data-var="kammaphalaṃ tassijjhati → tamphalaṃ tassa ijjhati (bj); kammaphalaṃ tassa ijjhati (sya1ed, sya2ed, pts-vp-pli1, csp1ed); phalaṃ tassa samijjhati (mr)"><i>kammaphalaṃ tassijjhati.</i></a></p>
<p><a data-var="Anāyatanasīlassa → nā'nāyatana (pts-vp-pli1)" data-ref="sc37, ms23J_37, msdiv36"><i>Anāyatanasīlassa,</i></a><br>
<a data-var="anāyatanasevino → nā'nāyatana (pts-vp-pli1)"><i>anāyatanasevino;</i></a><br>
<a><i>Na nibbindiyakārissa,</i></a><br>
<a><i>sammadattho vipaccati.</i></a></p>
<p><a data-ref="sc38, ms23J_38, msdiv37"><i>Ajjhattañca payuttassa,</i></a><br>
<a><i>tathāyatanasevino;</i></a><br>
<a><i>Anibbindiyakārissa,</i></a><br>
<a><i>sammadattho vipaccati.</i></a></p>
<p><a data-ref="sc39, ms23J_39, msdiv38"><i>Yogappayogasaṅkhātaṃ,</i></a><br>
<a><i>sambhatassānurakkhaṇaṃ;</i></a><br>
<a><i>Tāni tvaṃ tāta sevassu,</i></a><br>
<a><i>mā akammāya randhayi;</i></a><br>
<a><i>Akammunā hi dummedho,</i></a><br>
<a><i>naḷāgāraṃva sīdati”.</i></a></p>
<p><a data-ref="sc40, pts-vp-pli5.123, ms23J_40, msdiv39"><i>“Dhammaṃ cara mahārāja,</i></a><br>
<a><i>mātāpitūsu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc41, ms23J_41, msdiv40"><i>Dhammaṃ cara mahārāja,</i></a><br>
<a><i>puttadāresu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc42, ms23J_42, msdiv41"><i>Dhammaṃ cara mahārāja,</i></a><br>
<a><i>mittāmaccesu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc43, ms23J_43, msdiv42"><i>Dhammaṃ cara mahārāja,</i></a><br>
<a><i>vāhanesu balesu ca;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc44, ms23J_44, msdiv43"><i>Dhammaṃ cara mahārāja,</i></a><br>
<a><i>gāmesu nigamesu ca;</i></a><br>
<a><i>…pe…</i></a></p>
<p><a data-ref="sc45, ms23J_45, msdiv44"><i>Dhammaṃ cara mahārāja,</i></a><br>
<a data-var="raṭṭhesu → raṭṭhe (pts-vp-pli1)"><i>raṭṭhesu janapadesu ca;</i></a><br>
<a><i>…pe…</i></a></p>
<p><a data-ref="sc46, ms23J_46, msdiv45"><i>Dhammaṃ cara mahārāja,</i></a><br>
<a data-var="samaṇabrāhmaṇesu → samaṇe (sya1ed, sya2ed, mr)"><i>samaṇabrāhmaṇesu ca;</i></a><br>
<a><i>…pe…</i></a></p>
<p><a data-ref="sc47, ms23J_47, msdiv46"><i>Dhammaṃ cara mahārāja,</i></a><br>
<a><i>migapakkhīsu khattiya;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc48, ms23J_48, msdiv47"><i>Dhammaṃ cara mahārāja,</i></a><br>
<a data-var="dhammo ciṇṇo sukhāvaho → dhammo suciṇṇo sukhamāvahati (mr)"><i>dhammo ciṇṇo sukhāvaho;</i></a><br>
<a><i>Idha dhammaṃ caritvāna,</i></a><br>
<a><i>rāja saggaṃ gamissasi.</i></a></p>
<p><a data-ref="sc49, ms23J_49, msdiv48"><i>Dhammaṃ cara mahārāja,</i></a><br>
<a data-var="Saindā → indā (sya1ed, sya2ed); indo (pts-vp-pli1); sindā (mr)"><i>Saindā devā sabrahmakā;</i></a><br>
<a><i>Suciṇṇena divaṃ pattā,</i></a><br>
<a data-var="pāmado → pamādo (bj, pts-vp-pli1, mr)"><i>Mā dhammaṃ rāja pāmado.</i></a></p>
<p><a data-var="te → vete (pts-vp-pli1)" data-ref="sc50, pts-vp-pli5.124, ms23J_50, msdiv49"><i>Tattheva te vattapadā,</i></a><br>
<a data-var="Esāva → esā ca (pts-vp-pli1)"><i>Esāva anusāsanī;</i></a><br>
<a><i>Sappaññasevī kalyāṇī,</i></a><br>
<a data-var="sāma → sāmaṃ (mr)"><i>Samattaṃ sāma taṃ vidū”ti.</i></a></p>
</blockquote>
<p class="endsutta"><a data-ref="sc51, ms23J_51"><i>Tesakuṇajātakaṃ paṭhamaṃ.</i></a></p>
</article>
</section>
</div>
</body>
</html>
