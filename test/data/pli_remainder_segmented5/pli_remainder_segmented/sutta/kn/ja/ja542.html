<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja542">
<article>
<div class="hgroup">
<p class="division"><a><i>Jātaka</i></a></p>
<p><a><i>Mahānipāta</i></a></p>
<p><a><i>Mūgapakkhavagga</i></a></p>
<h1><a data-var="5 Umaṅgajātaka → mahāummaggajātakaṃ (bj); mahosadhajātakaṃ (sya1ed, sya2ed); mahāummaggajātaka (pts-vp-pli1)"><i>5 Umaṅgajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli6.396, ms23J_1914, msdiv590"><i>“Pañcālo sabbasenāya,</i></a><br>
<a><i>brahmadattoyamāgato;</i></a><br>
<a><i>Sāyaṃ pañcāliyā senā,</i></a><br>
<a><i>appameyyā mahosadha.</i></a></p>
<p><a data-var="Vīthimatī → piṭṭhimatī (bj, pts-vp-pli1); viddhimatī (sya1ed, sya2ed)" data-ref="sc2, ms23J_1915, msdiv591"><i>Vīthimatī pattimatī,</i></a><br>
<a><i>sabbasaṅgāmakovidā;</i></a><br>
<a><i>Ohārinī saddavatī,</i></a><br>
<a><i>bherisaṅkhappabodhanā.</i></a></p>
<p><a data-var="Lohavijjālaṅkārābhā → lohavijjā alaṅkārā (sya1ed, sya2ed, csp1ed); lohavijjālaṅkārā (pts-vp-pli1)" data-ref="sc3, ms23J_1916, msdiv592"><i>Lohavijjālaṅkārābhā,</i></a><br>
<a><i>dhajinī vāmarohinī;</i></a><br>
<a><i>Sippiyehi susampannā,</i></a><br>
<a><i>sūrehi suppatiṭṭhitā.</i></a></p>
<p><a data-ref="sc4, ms23J_1917, msdiv593"><i>Dasettha paṇḍitā āhu,</i></a><br>
<a data-var="rahogamā → rahogatā (sya1ed, sya2ed, mr)"><i>bhūripaññā rahogamā;</i></a><br>
<a><i>Mātā ekādasī rañño,</i></a><br>
<a><i>pañcāliyaṃ pasāsati.</i></a></p>
<p><a data-ref="sc5, pts-vp-pli6.397, ms23J_1918, msdiv594"><i>Athetthekasataṃ khatyā,</i></a><br>
<a><i>anuyantā yasassino;</i></a><br>
<a><i>Acchinnaraṭṭhā byathitā,</i></a><br>
<a data-var="pañcāliyaṃ → pañcālīnaṃ (bahūsu)"><i>pañcāliyaṃ vasaṃ gatā.</i></a></p>
<p><a data-ref="sc6, ms23J_1919, msdiv595"><i>Yaṃvadā takkarā rañño,</i></a><br>
<a><i>akāmā piyabhāṇino;</i></a><br>
<a><i>Pañcālamanuyāyanti,</i></a><br>
<a><i>akāmā vasino gatā.</i></a></p>
<p><a data-ref="sc7, ms23J_1920, msdiv596"><i>Tāya senāya mithilā,</i></a><br>
<a><i>tisandhiparivāritā;</i></a><br>
<a><i>Rājadhānī videhānaṃ,</i></a><br>
<a><i>samantā parikhaññati.</i></a></p>
<p><a data-ref="sc8, ms23J_1921, msdiv597"><i>Uddhaṃ tārakajātāva,</i></a><br>
<a><i>samantā parivāritā;</i></a><br>
<a><i>Mahosadha vijānāhi,</i></a><br>
<a><i>kathaṃ mokkho bhavissati”.</i></a></p>
<p><a data-ref="sc9, pts-vp-pli6.399, ms23J_1922, msdiv598"><i>“Pāde deva pasārehi,</i></a><br>
<a><i>bhuñja kāme ramassu ca;</i></a><br>
<a><i>Hitvā pañcāliyaṃ senaṃ,</i></a><br>
<a data-var="palāyiti → palāyati (bj, sya1ed, sya2ed); pamāyatīti (pts-vp-pli1)"><i>brahmadatto palāyiti”.</i></a></p>
<p><a data-ref="sc10, pts-vp-pli6.412, ms23J_1923, msdiv599"><i>“Rājā santhavakāmo te,</i></a><br>
<a><i>ratanāni pavecchati;</i></a><br>
<a data-var="ito → tato (bj, sya1ed, pts-vp-pli1)"><i>Āgacchantu ito dūtā,</i></a><br>
<a><i>mañjukā piyabhāṇino.</i></a></p>
<p><a data-ref="sc11, ms23J_1924, msdiv600"><i>Bhāsantu mudukā vācā,</i></a><br>
<a><i>yā vācā paṭinanditā;</i></a><br>
<a data-var="Pañcālo ca videho ca → pañcālā ca videhā ca (bj, pts-vp-pli1)"><i>Pañcālo ca videho ca,</i></a><br>
<a><i>ubho ekā bhavantu te”.</i></a></p>
<p><a data-ref="sc12, ms23J_1925, msdiv601"><i>“Kathaṃ nu kevaṭṭa mahosadhena,</i></a><br>
<a><i>Samāgamo āsi tadiṅgha brūhi;</i></a><br>
<a><i>Kacci te paṭinijjhatto,</i></a><br>
<a><i>Kacci tuṭṭho mahosadho”.</i></a></p>
<p><a data-ref="sc13, ms23J_1926, msdiv602"><i>“Anariyarūpo puriso janinda,</i></a><br>
<a><i>Asammodako thaddho asabbhirūpo;</i></a><br>
<a><i>Yathā mūgo ca badhiro ca,</i></a><br>
<a data-var="abhāsatha → abhāsittha (mr)"><i>Na kiñcitthaṃ abhāsatha”.</i></a></p>
<p><a data-ref="sc14, ms23J_1927, msdiv603"><i>“Addhā idaṃ mantapadaṃ sududdasaṃ,</i></a><br>
<a><i>Attho suddho naraviriyena diṭṭho;</i></a><br>
<a><i>Tathā hi kāyo mama sampavedhati,</i></a><br>
<a><i>Hitvā sayaṃ ko parahatthamessati”.</i></a></p>
<p><a data-ref="sc15, pts-vp-pli6.415, ms23J_1928, msdiv604"><i>“Channañhi ekāva matī sameti,</i></a><br>
<a><i>Ye paṇḍitā uttamabhūripattā;</i></a><br>
<a><i>Yānaṃ ayānaṃ atha vāpi ṭhānaṃ,</i></a><br>
<a><i>Mahosadha tvampi matiṃ karohi”.</i></a></p>
<p><a data-ref="sc16, pts-vp-pli6.416, ms23J_1929, msdiv605"><i>“Jānāsi kho rāja mahānubhāvo,</i></a><br>
<a><i>Mahabbalo cūḷanibrahmadatto;</i></a><br>
<a data-var="māraṇatthaṃ → kāraṇatthaṃ (bj, pts-vp-pli1)"><i>Rājā ca taṃ icchati māraṇatthaṃ,</i></a><br>
<a><i>Migaṃ yathā okacarena luddo.</i></a></p>
<p><a data-ref="sc17, ms23J_1930, msdiv606"><i>Yathāpi maccho baḷisaṃ,</i></a><br>
<a><i>vaṅkaṃ maṃsena chāditaṃ;</i></a><br>
<a><i>Āmagiddho na jānāti,</i></a><br>
<a><i>maccho maraṇamattano.</i></a></p>
<p><a data-ref="sc18, ms23J_1931, msdiv607"><i>Evameva tuvaṃ rāja,</i></a><br>
<a><i>cūḷaneyyassa dhītaraṃ;</i></a><br>
<a><i>Kāmagiddho na jānāsi,</i></a><br>
<a><i>macchova maraṇamattano.</i></a></p>
<p><a data-ref="sc19, ms23J_1932, msdiv608"><i>Sace gacchasi pañcālaṃ,</i></a><br>
<a><i>Khippamattaṃ jahissasi;</i></a><br>
<a data-var="panthānubandhaṃva → pathānupannaṃva (bj, pts-vp-pli1); panthānupannaṃva (sya1ed, sya2ed)"><i>Migaṃ panthānubandhaṃva,</i></a><br>
<a><i>Mahantaṃ bhayamessati”.</i></a></p>
<p><a data-ref="sc20, pts-vp-pli6.417, ms23J_1933, msdiv609"><i>“Mayameva bālamhase eḷamūgā,</i></a><br>
<a><i>Ye uttamatthāni tayī lapimhā;</i></a><br>
<a><i>Kimeva tvaṃ naṅgalakoṭivaḍḍho,</i></a><br>
<a><i>Atthāni jānāsi yathāpi aññe”.</i></a></p>
<p><a data-ref="sc21, ms23J_1934, msdiv610"><i>“Imaṃ gale gahetvāna,</i></a><br>
<a><i>nāsetha vijitā mama;</i></a><br>
<a><i>Yo me ratanalābhassa,</i></a><br>
<a><i>antarāyāya bhāsati”.</i></a></p>
<p><a data-ref="sc22, pts-vp-pli6.418, ms23J_1935, msdiv611"><i>Tato ca so apakkamma,</i></a><br>
<a><i>vedehassa upantikā;</i></a><br>
<a><i>Atha āmantayī dūtaṃ,</i></a><br>
<a data-var="mādharaṃ → māḍharaṃ (bj); mādhuraṃ (sya1ed, sya2ed); māṭharaṃ (pts-vp-pli1)"><i>mādharaṃ suvapaṇḍitaṃ.</i></a></p>
<p><a data-var="haritapakkha → harīpakkha (bj, pts-vp-pli1)" data-ref="sc23, ms23J_1936, msdiv612"><i>“Ehi samma haritapakkha,</i></a><br>
<a><i>veyyāvaccaṃ karohi me;</i></a><br>
<a><i>Atthi pañcālarājassa,</i></a><br>
<a><i>sāḷikā sayanapālikā.</i></a></p>
<p><a data-var="Taṃ bandhanena → taṃ pattharena (bj, pts-vp-pli1); taṃ santhavena (sya1ed, sya2ed)" data-ref="sc24, ms23J_1937, msdiv613"><i>Taṃ bandhanena pucchassu,</i></a><br>
<a><i>sā hi sabbassa kovidā;</i></a><br>
<a><i>Sā tesaṃ sabbaṃ jānāti,</i></a><br>
<a><i>rañño ca kosiyassa ca”.</i></a></p>
<p><a data-ref="sc25, ms23J_1938, msdiv614"><i>“Āmo”ti so paṭissutvā,</i></a><br>
<a><i>mādharo suvapaṇḍito;</i></a><br>
<a data-var="haritapakkho → harīpakkho (bj, pts-vp-pli1)"><i>Agamāsi haritapakkho,</i></a><br>
<a><i>sāḷikāya upantikaṃ.</i></a></p>
<p><a data-ref="sc26, ms23J_1939, msdiv615"><i>Tato ca kho so gantvāna,</i></a><br>
<a><i>mādharo suvapaṇḍito;</i></a><br>
<a><i>Athāmantayi sugharaṃ,</i></a><br>
<a><i>sāḷikaṃ mañjubhāṇikaṃ.</i></a></p>
<p><a data-ref="sc27, ms23J_1940, msdiv616"><i>“Kacci te sughare khamanīyaṃ,</i></a><br>
<a><i>Kacci vesse anāmayaṃ;</i></a><br>
<a><i>Kacci te madhunā lājā,</i></a><br>
<a data-var="tuvaṃ → tava (bj, pts-vp-pli1)"><i>Labbhate sughare tuvaṃ”.</i></a></p>
<p><a data-ref="sc28, ms23J_1941, msdiv617"><i>“Kusalañceva me samma,</i></a><br>
<a><i>atho samma anāmayaṃ;</i></a><br>
<a><i>Atho me madhunā lājā,</i></a><br>
<a><i>labbhate suvapaṇḍita.</i></a></p>
<p><a data-ref="sc29, ms23J_1942, msdiv618"><i>Kuto nu samma āgamma,</i></a><br>
<a><i>kassa vā pahito tuvaṃ;</i></a><br>
<a><i>Na ca mesi ito pubbe,</i></a><br>
<a><i>diṭṭho vā yadi vā suto”.</i></a></p>
<p><a data-ref="sc30, pts-vp-pli6.419, ms23J_1943, msdiv619"><i>“Ahosiṃ sivirājassa,</i></a><br>
<a><i>pāsāde sayanapālako;</i></a><br>
<a><i>Tato so dhammiko rājā,</i></a><br>
<a><i>baddhe mocesi bandhanā.</i></a></p>
<p><a data-ref="sc31, ms23J_1944, msdiv620"><i>Tassa mekā dutiyāsi,</i></a><br>
<a><i>sāḷikā mañjubhāṇikā;</i></a><br>
<a><i>Taṃ tattha avadhī seno,</i></a><br>
<a><i>pekkhato sughare mama.</i></a></p>
<p><a data-ref="sc32, ms23J_1945, msdiv621"><i>Tassā kāmā hi sammatto,</i></a><br>
<a><i>āgatosmi tavantike;</i></a><br>
<a data-var="kareyya → kareyyāsi (bj); kareyu (sya1ed, sya2ed); kareyyāsi me (pts-vp-pli1)"><i>Sace kareyya okāsaṃ,</i></a><br>
<a><i>ubhayova vasāmase”.</i></a></p>
<p><a data-ref="sc33, pts-vp-pli6.421, ms23J_1946, msdiv622"><i>“Suvova suviṃ kāmeyya,</i></a><br>
<a><i>sāḷiko pana sāḷikaṃ;</i></a><br>
<a data-var="sāḷikāyeva → sāḷikāya ca (bj, pts-vp-pli1); sālikāyeva (sya1ed, sya2ed)"><i>Suvassa sāḷikāyeva,</i></a><br>
<a><i>saṃvāso hoti kīdiso”.</i></a></p>
<p><a data-var="Yoyaṃ kāme → yaṃ yaṃ kāmī (bj, pts-vp-pli1)" data-ref="sc34, ms23J_1947, msdiv623"><i>“Yoyaṃ kāme kāmayati,</i></a><br>
<a><i>api caṇḍālikāmapi;</i></a><br>
<a><i>Sabbo hi sadiso hoti,</i></a><br>
<a><i>natthi kāme asādiso”.</i></a></p>
<p><a data-var="jampāvatī → jambāvatī (bj, sya1ed, sya2ed, pts-vp-pli1); campāvatī (mr)" data-ref="sc35, ms23J_1948, msdiv624"><i>“Atthi jampāvatī nāma,</i></a><br>
<a data-var="sivissa → sibbissa (pts-vp-pli1)"><i>mātā sivissa rājino;</i></a><br>
<a><i>Sā bhariyā vāsudevassa,</i></a><br>
<a><i>kaṇhassa mahesī piyā.</i></a></p>
<p><a data-var="Raṭṭhavatī → rathāvatī (bj); ratanavatī (sya1ed, sya2ed); rathavati (pts-vp-pli1)" data-ref="sc36, pts-vp-pli6.422, ms23J_1949, msdiv625"><i>Raṭṭhavatī kimpurisī,</i></a><br>
<a><i>sāpi vacchaṃ akāmayi;</i></a><br>
<a><i>Manusso migiyā saddhiṃ,</i></a><br>
<a><i>natthi kāme asādiso.</i></a></p>
<p><a data-ref="sc37, ms23J_1950, msdiv626"><i>Handa khvāhaṃ gamissāmi,</i></a><br>
<a><i>sāḷike mañjubhāṇike;</i></a><br>
<a><i>Paccakkhānupadañhetaṃ,</i></a><br>
<a><i>atimaññasi nūna maṃ”.</i></a></p>
<p><a data-ref="sc38, pts-vp-pli6.423, ms23J_1951, msdiv627"><i>“Na sirī taramānassa,</i></a><br>
<a><i>mādhara suvapaṇḍita;</i></a><br>
<a><i>Idheva tāva acchassu,</i></a><br>
<a data-var="rājāna → rājānaṃ (bj, pts-vp-pli1) | dakkhasi → dakkhisi (pts-vp-pli1)"><i>yāva rājāna dakkhasi;</i></a><br>
<a data-var="Sossi → sossasi (bj)"><i>Sossi saddaṃ mudiṅgānaṃ,</i></a><br>
<a><i>ānubhāvañca rājino”.</i></a></p>
<p><a data-ref="sc39, ms23J_1952, msdiv628"><i>“Yo nu khvāyaṃ tibbo saddo,</i></a><br>
<a data-var="tirojanapade → tirojanapadaṃ (pts-vp-pli1, mr)"><i>tirojanapade suto;</i></a><br>
<a><i>Dhītā pañcālarājassa,</i></a><br>
<a><i>osadhī viya vaṇṇinī;</i></a><br>
<a><i>Taṃ dassati videhānaṃ,</i></a><br>
<a><i>so vivāho bhavissati”.</i></a></p>
<p><a data-var="mā → nediso te (bj); ediso te (sya1ed, sya2ed)" data-ref="sc40, pts-vp-pli6.424, ms23J_1953, msdiv629"><i>“Ediso mā amittānaṃ,</i></a><br>
<a><i>vivāho hotu mādhara;</i></a><br>
<a><i>Yathā pañcālarājassa,</i></a><br>
<a><i>vedehena bhavissati.</i></a></p>
<p><a data-ref="sc41, ms23J_1954, msdiv630"><i>Ānayitvāna vedehaṃ,</i></a><br>
<a><i>pañcālānaṃ rathesabho;</i></a><br>
<a><i>Tato naṃ ghātayissati,</i></a><br>
<a><i>nassa sakhī bhavissati”.</i></a></p>
<p><a data-ref="sc42, pts-vp-pli6.425, ms23J_1955, msdiv631"><i>“Handa kho maṃ anujānāhi,</i></a><br>
<a><i>rattiyo sattamattiyo;</i></a><br>
<a><i>Yāvāhaṃ sivirājassa,</i></a><br>
<a><i>ārocemi mahesino;</i></a><br>
<a><i>Laddho ca me āvasatho,</i></a><br>
<a data-var="upantikaṃ → upantikā (sya1ed, sya2ed, mr)"><i>sāḷikāya upantikaṃ”.</i></a></p>
<p><a data-ref="sc43, ms23J_1956, msdiv632"><i>“Handa kho taṃ anujānāmi,</i></a><br>
<a><i>rattiyo sattamattiyo;</i></a><br>
<a><i>Sace tvaṃ sattarattena,</i></a><br>
<a><i>nāgacchasi mamantike;</i></a><br>
<a data-var="okkantasattaṃ → okkantasantaṃ (bj, sya1ed, sya2ed, pts-vp-pli1, mr)"><i>Maññe okkantasattaṃ maṃ,</i></a><br>
<a><i>matāya āgamissasi”.</i></a></p>
<p><a data-ref="sc44, ms23J_1957, msdiv633"><i>Tato ca kho so gantvāna,</i></a><br>
<a><i>mādharo suvapaṇḍito;</i></a><br>
<a><i>Mahosadhassa akkhāsi,</i></a><br>
<a><i>sāḷikāvacanaṃ idaṃ.</i></a></p>
<p><a data-ref="sc45, pts-vp-pli6.426, ms23J_1958, msdiv634"><i>“Yasseva ghare bhuñjeyya bhogaṃ,</i></a><br>
<a><i>Tasseva atthaṃ puriso careyya;</i></a><br>
<a><i>Handāhaṃ gacchāmi pure janinda,</i></a><br>
<a><i>Pañcālarājassa puraṃ surammaṃ;</i></a><br>
<a><i>Nivesanāni māpetuṃ,</i></a><br>
<a><i>Vedehassa yasassino.</i></a></p>
<p><a data-ref="sc46, ms23J_1959, msdiv635"><i>Nivesanāni māpetvā,</i></a><br>
<a><i>vedehassa yasassino;</i></a><br>
<a><i>Yadā te pahiṇeyyāmi,</i></a><br>
<a><i>tadā eyyāsi khattiya”.</i></a></p>
<p><a data-ref="sc47, pts-vp-pli6.427, ms23J_1960, msdiv636"><i>Tato ca pāyāsi pure mahosadho,</i></a><br>
<a><i>Pañcālarājassa puraṃ surammaṃ;</i></a><br>
<a><i>Nivesanāni māpetuṃ,</i></a><br>
<a><i>Vedehassa yasassino.</i></a></p>
<p><a data-ref="sc48, pts-vp-pli6.433, ms23J_1961, msdiv637"><i>Nivesanāni māpetvā,</i></a><br>
<a><i>vedehassa yasassino;</i></a><br>
<a><i>Athassa pāhiṇī dūtaṃ,</i></a><br>
<a data-var="vedehaṃ mithilaggahaṃ → etthantare pāṭho sī, pts-vp-pli1ed potthakesu"><i>vedehaṃ mithilaggahaṃ;</i></a><br>
<a><i>“Ehi dāni mahārāja,</i></a><br>
<a><i>māpitaṃ te nivesanaṃ”.</i></a></p>
<p><a data-ref="sc49, ms23J_1962, msdiv638"><i>Tato ca rājā pāyāsi,</i></a><br>
<a data-var="caturaṅgiyā → caturaṅginiyā (mr)"><i>senāya caturaṅgiyā;</i></a><br>
<a><i>Anantavāhanaṃ daṭṭhuṃ,</i></a><br>
<a data-var="kapiliyaṃ → kampilliyaṃ (bj, pts-vp-pli1); kappiliyaṃ (sya1ed, sya2ed)"><i>phītaṃ kapiliyaṃ puraṃ.</i></a></p>
<p><a data-ref="sc50, ms23J_1963, msdiv639"><i>Tato ca kho so gantvāna,</i></a><br>
<a><i>brahmadattassa pāhiṇi;</i></a><br>
<a><i>“Āgatosmi mahārāja,</i></a><br>
<a><i>tava pādāni vandituṃ.</i></a></p>
<p><a data-ref="sc51, ms23J_1964, msdiv640"><i>Dadāhi dāni me bhariyaṃ,</i></a><br>
<a><i>nāriṃ sabbaṅgasobhiniṃ;</i></a><br>
<a><i>Suvaṇṇena paṭicchannaṃ,</i></a><br>
<a><i>dāsīgaṇapurakkhataṃ”.</i></a></p>
<p><a data-var="ayaṃ gāthā sīhale potthake na | teva → te (bj); tepi (sya1ed, sya2ed); tena (pts-vp-pli1)" data-ref="sc52, pts-vp-pli6.434, ms23J_1965, msdiv641"><i>“Svāgataṃ teva vedeha,</i></a><br>
<a><i>atho te adurāgataṃ;</i></a><br>
<a><i>Nakkhattaṃyeva paripuccha,</i></a><br>
<a><i>ahaṃ kaññaṃ dadāmi te;</i></a><br>
<a><i>Suvaṇṇena paṭicchannaṃ,</i></a><br>
<a><i>dāsīgaṇapurakkhataṃ”.</i></a></p>
<p><a data-ref="sc53, ms23J_1966, msdiv642"><i>Tato ca rājā vedeho,</i></a><br>
<a data-var="paripucchatha → paripucchati (sya1ed, sya2ed, mr)"><i>nakkhattaṃ paripucchatha;</i></a><br>
<a><i>Nakkhattaṃ paripucchitvā,</i></a><br>
<a><i>brahmadattassa pāhiṇi.</i></a></p>
<p><a data-var="ayaṃ gāthā sīhale potthake na" data-ref="sc54, ms23J_1967, msdiv643"><i>“Dadāhi dāni me bhariyaṃ,</i></a><br>
<a><i>nāriṃ sabbaṅgasobhiniṃ;</i></a><br>
<a><i>Suvaṇṇena paṭicchannaṃ,</i></a><br>
<a><i>dāsīgaṇapurakkhataṃ”.</i></a></p>
<p><a data-ref="sc55, ms23J_1968, msdiv644"><i>“Dadāmi dāni te bhariyaṃ,</i></a><br>
<a><i>nāriṃ sabbaṅgasobhiniṃ;</i></a><br>
<a><i>Suvaṇṇena paṭicchannaṃ,</i></a><br>
<a><i>dāsīgaṇapurakkhataṃ”.</i></a></p>
<p><a data-ref="sc56, pts-vp-pli6.436, ms23J_1969, msdiv645"><i>“Hatthī assā rathā pattī,</i></a><br>
<a data-var="vammitā → cammikā (sya1ed, sya2ed); vammikā (mr)"><i>senā tiṭṭhanti vammitā;</i></a><br>
<a><i>Ukkā padittā jhāyanti,</i></a><br>
<a><i>kiṃ nu maññanti paṇḍitā.</i></a></p>
<p><a data-ref="sc57, ms23J_1970, msdiv646"><i>Hatthī assā rathā pattī,</i></a><br>
<a data-var="vammitā → cammikā (sya1ed, sya2ed); vammikā (mr)"><i>senā tiṭṭhanti vammitā;</i></a><br>
<a><i>Ukkā padittā jhāyanti,</i></a><br>
<a data-var="kāhanti → kāhati (mr)"><i>kiṃ nu kāhanti paṇḍita”.</i></a></p>
<p><a data-ref="sc58, pts-vp-pli6.437, ms23J_1971, msdiv647"><i>“Rakkhati taṃ mahārāja,</i></a><br>
<a><i>cūḷaneyyo mahabbalo;</i></a><br>
<a data-var="Paduṭṭho brahmadattena → paduṭṭho te brahmadatto (bj, sya1ed, sya2ed, pts-vp-pli1)"><i>Paduṭṭho brahmadattena,</i></a><br>
<a><i>pāto taṃ ghātayissati”.</i></a></p>
<p><a data-ref="sc59, ms23J_1972, msdiv648"><i>“Ubbedhati me hadayaṃ,</i></a><br>
<a><i>mukhañca parisussati;</i></a><br>
<a><i>Nibbutiṃ nādhigacchāmi,</i></a><br>
<a><i>aggidaḍḍhova ātape.</i></a></p>
<p><a data-ref="sc60, ms23J_1973, msdiv649"><i>Kammārānaṃ yathā ukkā,</i></a><br>
<a><i>anto jhāyati no bahi;</i></a><br>
<a><i>Evampi hadayaṃ mayhaṃ,</i></a><br>
<a><i>anto jhāyati no bahi”.</i></a></p>
<p><a data-ref="sc61, ms23J_1974, msdiv650"><i>“Pamatto mantanātīto,</i></a><br>
<a><i>bhinnamantosi khattiya;</i></a><br>
<a><i>Idāni kho taṃ tāyantu,</i></a><br>
<a><i>paṇḍitā mantino janā.</i></a></p>
<p><a data-ref="sc62, ms23J_1975, msdiv651"><i>Akatvāmaccassa vacanaṃ,</i></a><br>
<a><i>atthakāmahitesino;</i></a><br>
<a><i>Attapītirato rājā,</i></a><br>
<a><i>migo kūṭeva ohito.</i></a></p>
<p><a data-ref="sc63, ms23J_1976, msdiv652"><i>Yathāpi maccho baḷisaṃ,</i></a><br>
<a><i>vaṅkaṃ maṃsena chāditaṃ;</i></a><br>
<a><i>Āmagiddho na jānāti,</i></a><br>
<a><i>maccho maraṇamattano.</i></a></p>
<p><a data-ref="sc64, ms23J_1977, msdiv653"><i>Evameva tuvaṃ rāja,</i></a><br>
<a><i>cūḷaneyyassa dhītaraṃ;</i></a><br>
<a><i>Kāmagiddho na jānāsi,</i></a><br>
<a><i>macchova maraṇamattano.</i></a></p>
<p><a data-ref="sc65, ms23J_1978, msdiv654"><i>Sace gacchasi pañcālaṃ,</i></a><br>
<a><i>khippamattaṃ jahissasi;</i></a><br>
<a><i>Migaṃ panthānubandhaṃva,</i></a><br>
<a><i>mahantaṃ bhayamessati.</i></a></p>
<p><a data-ref="sc66, ms23J_1979, msdiv655"><i>Anariyarūpo puriso janinda,</i></a><br>
<a><i>Ahīva ucchaṅgagato ḍaseyya;</i></a><br>
<a data-var="dhīro → pañño (pts-vp-pli1)"><i>Na tena mittiṃ kayirātha dhīro,</i></a><br>
<a data-var="kāpurisena → kāpurisehi (mr)"><i>Dukkho have kāpurisena saṅgamo.</i></a></p>
<p><a data-var="Yadeva → yaṃ tveva (bj, sya1ed, sya2ed, pts-vp-pli1) | purisaṃ → puriso (sya1ed, sya2ed, mr)" data-ref="sc67, pts-vp-pli6.438, ms23J_1980, msdiv656"><i>Yadeva jaññā purisaṃ janinda,</i></a><br>
<a><i>Sīlavāyaṃ bahussuto;</i></a><br>
<a><i>Teneva mittiṃ kayirātha dhīro,</i></a><br>
<a><i>Sukho have sappurisena saṅgamo.</i></a></p>
<p><a data-ref="sc68, ms23J_1981, msdiv657"><i>Bālo tuvaṃ eḷamūgosi rāja,</i></a><br>
<a><i>Yo uttamatthāni mayī lapittho;</i></a><br>
<a><i>Kimevahaṃ naṅgalakoṭivaḍḍho,</i></a><br>
<a data-var="jānāmi → jānissaṃ (bj, sya1ed, sya2ed, pts-vp-pli1)"><i>Atthāni jānāmi yathāpi aññe.</i></a></p>
<p><a data-ref="sc69, ms23J_1982, msdiv658"><i>Imaṃ gale gahetvāna,</i></a><br>
<a><i>nāsetha vijitā mama;</i></a><br>
<a><i>Yo me ratanalābhassa,</i></a><br>
<a><i>antarāyāya bhāsati”.</i></a></p>
<p><a data-ref="sc70, pts-vp-pli6.439, ms23J_1983, msdiv659"><i>“Mahosadha atītena,</i></a><br>
<a><i>Nānuvijjhanti paṇḍitā;</i></a><br>
<a><i>Kiṃ maṃ assaṃva sambaddhaṃ,</i></a><br>
<a><i>Patodeneva vijjhasi.</i></a></p>
<p><a data-ref="sc71, ms23J_1984, msdiv660"><i>Sace passasi mokkhaṃ vā,</i></a><br>
<a><i>khemaṃ vā pana passasi;</i></a><br>
<a><i>Teneva maṃ anusāsa,</i></a><br>
<a><i>kiṃ atītena vijjhasi”.</i></a></p>
<p><a data-ref="sc72, ms23J_1985, msdiv661"><i>“Atītaṃ mānusaṃ kammaṃ,</i></a><br>
<a><i>Dukkaraṃ durabhisambhavaṃ;</i></a><br>
<a><i>Na taṃ sakkomi mocetuṃ,</i></a><br>
<a data-var="Tvaṃ pajānassu → tvampi jānassu (bj, pts-vp-pli1)"><i>Tvaṃ pajānassu khattiya.</i></a></p>
<p><a data-var="vehāyasā → vehāsayā (bj, pts-vp-pli1)" data-ref="sc73, ms23J_1986, msdiv662"><i>Santi vehāyasā nāgā,</i></a><br>
<a><i>iddhimanto yasassino;</i></a><br>
<a><i>Tepi ādāya gaccheyyuṃ,</i></a><br>
<a><i>yassa honti tathāvidhā.</i></a></p>
<p><a data-ref="sc74, ms23J_1987, msdiv663"><i>Santi vehāyasā assā,</i></a><br>
<a><i>iddhimanto yasassino;</i></a><br>
<a><i>Tepi ādāya gaccheyyuṃ,</i></a><br>
<a><i>yassa honti tathāvidhā.</i></a></p>
<p><a data-ref="sc75, ms23J_1988, msdiv664"><i>Santi vehāyasā pakkhī,</i></a><br>
<a><i>iddhimanto yasassino;</i></a><br>
<a><i>Tepi ādāya gaccheyyuṃ,</i></a><br>
<a><i>yassa honti tathāvidhā.</i></a></p>
<p><a data-ref="sc76, ms23J_1989, msdiv665"><i>Santi vehāyasā yakkhā,</i></a><br>
<a><i>iddhimanto yasassino;</i></a><br>
<a><i>Tepi ādāya gaccheyyuṃ,</i></a><br>
<a><i>yassa honti tathāvidhā.</i></a></p>
<p><a data-ref="sc77, ms23J_1990, msdiv666"><i>Atītaṃ mānusaṃ kammaṃ,</i></a><br>
<a><i>Dukkaraṃ durabhisambhavaṃ;</i></a><br>
<a><i>Na taṃ sakkomi mocetuṃ,</i></a><br>
<a><i>Antalikkhena khattiya”.</i></a></p>
<p><a data-ref="sc78, pts-vp-pli6.440, ms23J_1991, msdiv667"><i>“Atīradassī puriso,</i></a><br>
<a><i>mahante udakaṇṇave;</i></a><br>
<a data-var="gādhaṃ → nāvaṃ (mr)"><i>Yattha so labhate gādhaṃ,</i></a><br>
<a><i>tattha so vindate sukhaṃ.</i></a></p>
<p><a data-ref="sc79, ms23J_1992, msdiv668"><i>Evaṃ amhañca rañño ca,</i></a><br>
<a><i>tvaṃ patiṭṭhā mahosadha;</i></a><br>
<a><i>Tvaṃ nosi mantinaṃ seṭṭho,</i></a><br>
<a><i>amhe dukkhā pamocaya”.</i></a></p>
<p><a data-ref="sc80, ms23J_1993, msdiv669"><i>“Atītaṃ mānusaṃ kammaṃ,</i></a><br>
<a><i>Dukkaraṃ durabhisambhavaṃ;</i></a><br>
<a><i>Na taṃ sakkomi mocetuṃ,</i></a><br>
<a><i>Tvaṃ pajānassu senaka”.</i></a></p>
<p><a data-var="metaṃ → etaṃ (mr)" data-ref="sc81, ms23J_1994, msdiv670"><i>“Suṇohi metaṃ vacanaṃ,</i></a><br>
<a data-var="Passa senaṃ → passase'taṃ (bj, pts-vp-pli1)"><i>Passa senaṃ mahabbhayaṃ;</i></a><br>
<a><i>Senakaṃ dāni pucchāmi,</i></a><br>
<a><i>Kiṃ kiccaṃ idha maññasi”.</i></a></p>
<p><a data-ref="sc82, pts-vp-pli6.441, ms23J_1995, msdiv671"><i>“Aggiṃ vā dvārato dema,</i></a><br>
<a data-var="vikantanaṃ → vikattanaṃ (bj, pts-vp-pli1)"><i>gaṇhāmase vikantanaṃ;</i></a><br>
<a><i>Aññamaññaṃ vadhitvāna,</i></a><br>
<a><i>khippaṃ hissāma jīvitaṃ;</i></a><br>
<a><i>Mā no rājā brahmadatto,</i></a><br>
<a><i>ciraṃ dukkhena mārayi”.</i></a></p>
<p><a data-ref="sc83, ms23J_1996, msdiv672"><i>“Suṇohi metaṃ vacanaṃ,</i></a><br>
<a><i>passa senaṃ mahabbhayaṃ;</i></a><br>
<a><i>Pukkusaṃ dāni pucchāmi,</i></a><br>
<a><i>kiṃ kiccaṃ idha maññasi”.</i></a></p>
<p><a data-ref="sc84, ms23J_1997, msdiv673"><i>“Visaṃ khāditvā miyyāma,</i></a><br>
<a><i>khippaṃ hissāma jīvitaṃ;</i></a><br>
<a><i>Mā no rājā brahmadatto,</i></a><br>
<a><i>ciraṃ dukkhena mārayi”.</i></a></p>
<p><a data-ref="sc85, ms23J_1998, msdiv674"><i>“Suṇohi metaṃ vacanaṃ,</i></a><br>
<a><i>passa senaṃ mahabbhayaṃ;</i></a><br>
<a data-var="Kāmindaṃ → kāvindaṃ (bj, pts-vp-pli1); kāminda (sya1ed, sya2ed)"><i>Kāmindaṃ dāni pucchāmi,</i></a><br>
<a><i>kiṃ kiccaṃ idha maññasi”.</i></a></p>
<p><a data-ref="sc86, ms23J_1999, msdiv675"><i>“Rajjuyā bajjha miyyāma,</i></a><br>
<a data-var="papatāmase → papatemase (bj, sya1ed, sya2ed, pts-vp-pli1)"><i>papātā papatāmase;</i></a><br>
<a><i>Mā no rājā brahmadatto,</i></a><br>
<a><i>ciraṃ dukkhena mārayi”.</i></a></p>
<p><a data-ref="sc87, ms23J_2000, msdiv676"><i>“Suṇohi metaṃ vacanaṃ,</i></a><br>
<a><i>passa senaṃ mahabbhayaṃ;</i></a><br>
<a><i>Devindaṃ dāni pucchāmi,</i></a><br>
<a><i>kiṃ kiccaṃ idha maññasi”.</i></a></p>
<p><a data-ref="sc88, ms23J_2001, msdiv677"><i>“Aggiṃ vā dvārato dema,</i></a><br>
<a><i>gaṇhāmase vikantanaṃ;</i></a><br>
<a><i>Aññamaññaṃ vadhitvāna,</i></a><br>
<a><i>khippaṃ hissāma jīvitaṃ;</i></a><br>
<a><i>Na no sakkoti mocetuṃ,</i></a><br>
<a><i>sukheneva mahosadho”.</i></a></p>
<p><a data-ref="sc89, pts-vp-pli6.442, ms23J_2002, msdiv678"><i>“Yathā kadalino sāraṃ,</i></a><br>
<a><i>anvesaṃ nādhigacchati;</i></a><br>
<a><i>Evaṃ anvesamānā naṃ,</i></a><br>
<a><i>pañhaṃ najjhagamāmase.</i></a></p>
<p><a data-ref="sc90, ms23J_2003, msdiv679"><i>Yathā simbalino sāraṃ,</i></a><br>
<a><i>anvesaṃ nādhigacchati;</i></a><br>
<a><i>Evaṃ anvesamānā naṃ,</i></a><br>
<a><i>pañhaṃ najjhagamāmase.</i></a></p>
<p><a data-ref="sc91, ms23J_2004, msdiv680"><i>Adese vata no vuṭṭhaṃ,</i></a><br>
<a><i>kuñjarānaṃvanodake;</i></a><br>
<a><i>Sakāse dummanussānaṃ,</i></a><br>
<a><i>bālānaṃ avijānataṃ.</i></a></p>
<p><a data-ref="sc92, ms23J_2005, msdiv681"><i>Ubbedhati me hadayaṃ,</i></a><br>
<a><i>mukhañca parisussati;</i></a><br>
<a><i>Nibbutiṃ nādhigacchāmi,</i></a><br>
<a><i>aggidaḍḍhova ātape.</i></a></p>
<p><a data-ref="sc93, ms23J_2006, msdiv682"><i>Kammārānaṃ yathā ukkā,</i></a><br>
<a><i>anto jhāyati no bahi;</i></a><br>
<a><i>Evampi hadayaṃ mayhaṃ,</i></a><br>
<a><i>anto jhāyati no bahi”.</i></a></p>
<p><a data-ref="sc94, pts-vp-pli6.443, ms23J_2007, msdiv683"><i>Tato so paṇḍito dhīro,</i></a><br>
<a><i>atthadassī mahosadho;</i></a><br>
<a><i>Vedehaṃ dukkhitaṃ disvā,</i></a><br>
<a><i>idaṃ vacanamabravi.</i></a></p>
<p><a data-ref="sc95, ms23J_2008, msdiv684"><i>“Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a><i>Ahaṃ taṃ mocayissāmi,</i></a><br>
<a data-var="rāhuggahaṃva → rāhugahitaṃva (bj, pts-vp-pli1); rāhuggahitaṃva (sya1ed, sya2ed)"><i>rāhuggahaṃva candimaṃ.</i></a></p>
<p><a data-ref="sc96, ms23J_2009, msdiv685"><i>Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a><i>Ahaṃ taṃ mocayissāmi,</i></a><br>
<a><i>rāhuggahaṃva sūriyaṃ.</i></a></p>
<p><a data-ref="sc97, ms23J_2010, msdiv686"><i>Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a><i>Ahaṃ taṃ mocayissāmi,</i></a><br>
<a><i>paṅke sannaṃva kuñjaraṃ.</i></a></p>
<p><a data-ref="sc98, ms23J_2011, msdiv687"><i>Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a><i>Ahaṃ taṃ mocayissāmi,</i></a><br>
<a><i>peḷābaddhaṃva pannagaṃ.</i></a></p>
<p><a data-var="ayaṃ gāthā pts-vp-pli1ed potthake na" data-ref="sc99, ms23J_2012, msdiv688"><i>Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a><i>Ahaṃ taṃ mocayissāmi,</i></a><br>
<a><i>pakkhiṃ baddhaṃva pañjare.</i></a></p>
<p><a data-ref="sc100, ms23J_2013, msdiv689"><i>Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a><i>Ahaṃ taṃ mocayissāmi,</i></a><br>
<a><i>macche jālagateriva.</i></a></p>
<p><a data-ref="sc101, ms23J_2014, msdiv690"><i>Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a><i>Ahaṃ taṃ mocayissāmi,</i></a><br>
<a><i>sayoggabalavāhanaṃ.</i></a></p>
<p><a data-ref="sc102, ms23J_2015, msdiv691"><i>Mā tvaṃ bhāyi mahārāja,</i></a><br>
<a><i>mā tvaṃ bhāyi rathesabha;</i></a><br>
<a data-var="vāhayissāmi → bāhayissāmi (sya1ed, sya2ed); vārayissāmi (mr)"><i>Pañcālaṃ vāhayissāmi,</i></a><br>
<a><i>kākasenaṃva leḍḍunā.</i></a></p>
<p><a data-ref="sc103, ms23J_2016, msdiv692"><i>Adu paññā kimatthiyā,</i></a><br>
<a><i>Amacco vāpi tādiso;</i></a><br>
<a data-var="sambādhapakkhandaṃ → sambādhapakkhantaṃ (bj, sya1ed, sya2ed, pts-vp-pli1)"><i>Yo taṃ sambādhapakkhandaṃ,</i></a><br>
<a><i>Dukkhā na parimocaye”.</i></a></p>
<p><a data-ref="sc104, pts-vp-pli6.444, ms23J_2017, msdiv693"><i>“Etha māṇavā uṭṭhetha,</i></a><br>
<a><i>mukhaṃ sodhetha sandhino;</i></a><br>
<a><i>Vedeho sahamaccehi,</i></a><br>
<a data-var="umaṅgena → ummaggena (bj, pts-vp-pli1); ummaṅgena (sya1ed, sya2ed)"><i>umaṅgena gamissati”.</i></a></p>
<p><a data-ref="sc105, ms23J_2018, msdiv694"><i>Tassa taṃ vacanaṃ sutvā,</i></a><br>
<a data-var="paṇḍitassānucārino → paṇḍitassānusārino (bj, sya1ed, sya2ed, pts-vp-pli1)"><i>paṇḍitassānucārino;</i></a><br>
<a><i>Umaṅgadvāraṃ vivariṃsu,</i></a><br>
<a><i>yantayutte ca aggaḷe.</i></a></p>
<p><a data-ref="sc106, pts-vp-pli6.445, ms23J_2019, msdiv695"><i>Purato senako yāti,</i></a><br>
<a><i>pacchato ca mahosadho;</i></a><br>
<a><i>Majjhe ca rājā vedeho,</i></a><br>
<a><i>amaccaparivārito.</i></a></p>
<p><a data-ref="sc107, ms23J_2020, msdiv696"><i>Umaṅgā nikkhamitvāna,</i></a><br>
<a><i>vedeho nāvamāruhi;</i></a><br>
<a data-var="Abhirūḷhañca taṃ ñatvā → abhiruyhañca ñatvāna (sya1ed, sya2ed, mr)"><i>Abhirūḷhañca taṃ ñatvā,</i></a><br>
<a><i>anusāsi mahosadho.</i></a></p>
<p><a data-ref="sc108, ms23J_2021, msdiv697"><i>“Ayaṃ te sasuro deva,</i></a><br>
<a><i>ayaṃ sassu janādhipa;</i></a><br>
<a><i>Yathā mātu paṭipatti,</i></a><br>
<a><i>evaṃ te hotu sassuyā.</i></a></p>
<p><a data-ref="sc109, ms23J_2022, msdiv698"><i>Yathāpi niyako bhātā,</i></a><br>
<a><i>Saudariyo ekamātuko;</i></a><br>
<a><i>Evaṃ pañcālacando te,</i></a><br>
<a><i>Dayitabbo rathesabha.</i></a></p>
<p><a data-ref="sc110, ms23J_2023, msdiv699"><i>Ayaṃ pañcālacandī te,</i></a><br>
<a data-var="abhicchitā → abhijjhitā (bj, sya1ed, sya2ed, pts-vp-pli1)"><i>rājaputtī abhicchitā;</i></a><br>
<a><i>Kāmaṃ karohi te tāya,</i></a><br>
<a><i>bhariyā te rathesabha”.</i></a></p>
<p><a data-ref="sc111, pts-vp-pli6.446, ms23J_2024, msdiv700"><i>“Āruyha nāvaṃ taramāno,</i></a><br>
<a><i>kiṃ nu tīramhi tiṭṭhasi;</i></a><br>
<a><i>Kicchā muttāmha dukkhato,</i></a><br>
<a><i>yāma dāni mahosadha”.</i></a></p>
<p><a data-ref="sc112, ms23J_2025, msdiv701"><i>“Nesa dhammo mahārāja,</i></a><br>
<a><i>yohaṃ senāya nāyako;</i></a><br>
<a><i>Senaṅgaṃ parihāpetvā,</i></a><br>
<a><i>attānaṃ parimocaye.</i></a></p>
<p><a data-ref="sc113, ms23J_2026, msdiv702"><i>Nivesanamhi te deva,</i></a><br>
<a><i>senaṅgaṃ parihāpitaṃ;</i></a><br>
<a><i>Taṃ dinnaṃ brahmadattena,</i></a><br>
<a><i>ānayissaṃ rathesabha”.</i></a></p>
<p><a data-ref="sc114, ms23J_2027, msdiv703"><i>“Appaseno mahāsenaṃ,</i></a><br>
<a data-var="viggayha → niggayha (sya1ed, sya2ed, mr)"><i>kathaṃ viggayha ṭhassasi;</i></a><br>
<a><i>Dubbalo balavantena,</i></a><br>
<a><i>vihaññissasi paṇḍita”.</i></a></p>
<p><a data-ref="sc115, pts-vp-pli6.447, ms23J_2028, msdiv704"><i>“Appasenopi ce mantī,</i></a><br>
<a><i>mahāsenaṃ amantinaṃ;</i></a><br>
<a><i>Jināti rājā rājāno,</i></a><br>
<a><i>ādiccovudayaṃ tamaṃ”.</i></a></p>
<p><a data-ref="sc116, ms23J_2029, msdiv705"><i>“Susukhaṃ vata saṃvāso,</i></a><br>
<a><i>paṇḍitehīti senaka;</i></a><br>
<a><i>Pakkhīva pañjare baddhe,</i></a><br>
<a><i>macche jālagateriva;</i></a><br>
<a data-var="Amittahatthattagate → amittahatthatthagate (bj, sya1ed, sya2ed, pts-vp-pli1); amittassa hatthagate (mr)"><i>Amittahatthattagate,</i></a><br>
<a><i>mocayī no mahosadho”.</i></a></p>
<p><a data-var="Evametaṃ → evameva (sya1ed, sya2ed)" data-ref="sc117, ms23J_2030, msdiv706"><i>“Evametaṃ mahārāja,</i></a><br>
<a><i>paṇḍitā hi sukhāvahā;</i></a><br>
<a><i>Pakkhīva pañjare baddhe,</i></a><br>
<a><i>macche jālagateriva;</i></a><br>
<a><i>Amittahatthattagate,</i></a><br>
<a><i>mocayī no mahosadho”.</i></a></p>
<p><a data-ref="sc118, pts-vp-pli6.448, ms23J_2031, msdiv707"><i>Rakkhitvā kasiṇaṃ rattiṃ,</i></a><br>
<a><i>cūḷaneyyo mahabbalo;</i></a><br>
<a><i>Udentaṃ aruṇuggasmiṃ,</i></a><br>
<a><i>upakāriṃ upāgami.</i></a></p>
<p><a data-ref="sc119, ms23J_2032, msdiv708"><i>Āruyha pavaraṃ nāgaṃ,</i></a><br>
<a><i>balavantaṃ saṭṭhihāyanaṃ;</i></a><br>
<a><i>Rājā avoca pañcālo,</i></a><br>
<a><i>cūḷaneyyo mahabbalo.</i></a></p>
<p><a data-var="maṇivammena → maṇicammena (sya1ed, sya2ed); maṇivammesu (pts-vp-pli1)" data-ref="sc120, ms23J_2033, msdiv709"><i>Sannaddho maṇivammena,</i></a><br>
<a><i>saramādāya pāṇinā;</i></a><br>
<a><i>Pesiye ajjhabhāsittha,</i></a><br>
<a><i>puthugumbe samāgate.</i></a></p>
<p><a data-ref="sc121, ms23J_2034, msdiv710"><i>Hatthārohe anīkaṭṭhe,</i></a><br>
<a><i>rathike pattikārake;</i></a><br>
<a><i>Upāsanamhi katahatthe,</i></a><br>
<a><i>vālavedhe samāgate.</i></a></p>
<p><a data-ref="sc122, ms23J_2035, msdiv711"><i>“Pesetha kuñjare dantī,</i></a><br>
<a><i>balavante saṭṭhihāyane;</i></a><br>
<a><i>Maddantu kuñjarā nagaraṃ,</i></a><br>
<a><i>vedehena sumāpitaṃ.</i></a></p>
<p><a data-ref="sc123, ms23J_2036, msdiv712"><i>Vacchadantamukhā setā,</i></a><br>
<a><i>tikkhaggā aṭṭhivedhino;</i></a><br>
<a><i>Paṇunnā dhanuvegena,</i></a><br>
<a><i>sampatantutarītarā.</i></a></p>
<p><a data-ref="sc124, ms23J_2037, msdiv713"><i>Māṇavā vammino sūrā,</i></a><br>
<a><i>citradaṇḍayutāvudhā;</i></a><br>
<a><i>Pakkhandino mahānāgā,</i></a><br>
<a><i>hatthīnaṃ hontu sammukhā.</i></a></p>
<p><a data-ref="sc125, ms23J_2038, msdiv714"><i>Sattiyo teladhotāyo,</i></a><br>
<a data-var="accimantā → accimantī (bj); acchimanto (sya1ed, sya2ed)"><i>accimantā pabhassarā;</i></a><br>
<a><i>Vijjotamānā tiṭṭhantu,</i></a><br>
<a data-var="sataraṃsīva → sataraṃsā viya (bj)"><i>sataraṃsīva tārakā.</i></a></p>
<p><a data-ref="sc126, pts-vp-pli6.449, ms23J_2039, msdiv715"><i>Āvudhabalavantānaṃ,</i></a><br>
<a><i>guṇikāyūradhārinaṃ;</i></a><br>
<a><i>Etādisānaṃ yodhānaṃ,</i></a><br>
<a><i>saṅgāme apalāyinaṃ;</i></a><br>
<a><i>Vedeho kuto muccissati,</i></a><br>
<a><i>sace pakkhīva kāhiti.</i></a></p>
<p><a data-ref="sc127, ms23J_2040, msdiv716"><i>Tiṃsa me purisanāvutyo,</i></a><br>
<a><i>sabbevekekaniccitā;</i></a><br>
<a><i>Yesaṃ samaṃ na passāmi,</i></a><br>
<a><i>kevalaṃ mahimaṃ caraṃ.</i></a></p>
<p><a data-ref="sc128, ms23J_2041, msdiv717"><i>Nāgā ca kappitā dantī,</i></a><br>
<a><i>balavanto saṭṭhihāyanā;</i></a><br>
<a><i>Yesaṃ khandhesu sobhanti,</i></a><br>
<a><i>kumārā cārudassanā.</i></a></p>
<p><a data-ref="sc129, ms23J_2042, msdiv718"><i>Pītālaṅkārā pītavasanā,</i></a><br>
<a><i>Pītuttaranivāsanā;</i></a><br>
<a><i>Nāgakhandhesu sobhanti,</i></a><br>
<a><i>Devaputtāva nandane.</i></a></p>
<p><a data-ref="sc130, ms23J_2043, msdiv719"><i>Pāṭhīnavaṇṇā nettiṃsā,</i></a><br>
<a><i>teladhotā pabhassarā;</i></a><br>
<a data-var="naradhīrehi → naravīrehi (bj, sya1ed, sya2ed, pts-vp-pli1)"><i>Niṭṭhitā naradhīrehi,</i></a><br>
<a><i>samadhārā sunissitā.</i></a></p>
<p><a data-ref="sc131, ms23J_2044, msdiv720"><i>Vellālino vītamalā,</i></a><br>
<a><i>sikkāyasamayā daḷā;</i></a><br>
<a><i>Gahitā balavantehi,</i></a><br>
<a><i>suppahārappahāribhi.</i></a></p>
<p><a data-ref="sc132, ms23J_2045, msdiv721"><i>Suvaṇṇatharusampannā,</i></a><br>
<a><i>lohitakacchupadhāritā;</i></a><br>
<a><i>Vivattamānā sobhanti,</i></a><br>
<a><i>vijjuvabbhaghanantare.</i></a></p>
<p><a data-var="Paṭākā → patākā (bj, pts-vp-pli1); pathakā (sya1ed, sya2ed)" data-ref="sc133, ms23J_2046, msdiv722"><i>Paṭākā vammino sūrā,</i></a><br>
<a><i>asicammassa kovidā;</i></a><br>
<a data-var="Dhanuggahā sikkhitarā → tharuggahā sikkhitāro (bj, pts-vp-pli1)"><i>Dhanuggahā sikkhitarā,</i></a><br>
<a data-var="nāgakhandhe nipātino → nāgakhandhātipātino (bj, pts-vp-pli1); nāgakkhandhanipātino (sya1ed, sya2ed)"><i>nāgakhandhe nipātino.</i></a></p>
<p><a data-ref="sc134, ms23J_2047, msdiv723"><i>Etādisehi parikkhitto,</i></a><br>
<a><i>natthi mokkho ito tava;</i></a><br>
<a><i>Pabhāvaṃ te na passāmi,</i></a><br>
<a><i>yena tvaṃ mithilaṃ vaje”.</i></a></p>
<p><a data-ref="sc135, pts-vp-pli6.451, ms23J_2048, msdiv724"><i>“Kiṃ nu santaramānova,</i></a><br>
<a><i>nāgaṃ pesesi kuñjaraṃ;</i></a><br>
<a data-var="āpatasi → āgamasi (sya1ed, sya2ed); ātapasi (mr)"><i>Pahaṭṭharūpo āpatasi,</i></a><br>
<a data-var="siddhatthosmīti → laddhatthosmīti (bj, sya1ed, sya2ed, pts-vp-pli1)"><i>siddhatthosmīti maññasi.</i></a></p>
<p><a data-ref="sc136, ms23J_2049, msdiv725"><i>Oharetaṃ dhanuṃ cāpaṃ,</i></a><br>
<a><i>khurappaṃ paṭisaṃhara;</i></a><br>
<a><i>Oharetaṃ subhaṃ vammaṃ,</i></a><br>
<a data-var="veḷuriyamaṇisanthataṃ → veḷuriyamaṇisannibhaṃ (sya1ed, sya2ed)"><i>veḷuriyamaṇisanthataṃ”.</i></a></p>
<p><a data-ref="sc137, ms23J_2050, msdiv726"><i>“Pasannamukhavaṇṇosi,</i></a><br>
<a><i>mitapubbañca bhāsasi;</i></a><br>
<a><i>Hoti kho maraṇakāle,</i></a><br>
<a data-var="edisī → tādisī (bj, pts-vp-pli1)"><i>edisī vaṇṇasampadā”.</i></a></p>
<p><a data-ref="sc138, pts-vp-pli6.452, ms23J_2051, msdiv727"><i>“Moghaṃ te gajjitaṃ rāja,</i></a><br>
<a><i>bhinnamantosi khattiya;</i></a><br>
<a data-var="Duggaṇhosi → duggaṇho hi (bj, sya1ed, sya2ed, pts-vp-pli1)"><i>Duggaṇhosi tayā rājā,</i></a><br>
<a data-var="khaḷuṅkeneva → khaluṅkeneva (sya1ed, sya2ed); khaḷuṅgeneva (mr)"><i>khaḷuṅkeneva sindhavo.</i></a></p>
<p><a data-ref="sc139, ms23J_2052, msdiv728"><i>Tiṇṇo hiyyo rājā gaṅgaṃ,</i></a><br>
<a><i>sāmacco saparijjano;</i></a><br>
<a><i>Haṃsarājaṃ yathā dhaṅko,</i></a><br>
<a><i>anujjavaṃ patissasi.</i></a></p>
<p><a data-ref="sc140, ms23J_2053, msdiv729"><i>Siṅgālā rattibhāgena,</i></a><br>
<a><i>phullaṃ disvāna kiṃsukaṃ;</i></a><br>
<a><i>Maṃsapesīti maññantā,</i></a><br>
<a><i>paribyūḷhā migādhamā.</i></a></p>
<p><a data-ref="sc141, ms23J_2054, msdiv730"><i>Vītivattāsu rattīsu,</i></a><br>
<a data-var="divākare → divaṃkare (csp1ed)"><i>uggatasmiṃ divākare;</i></a><br>
<a><i>Kiṃsukaṃ phullitaṃ disvā,</i></a><br>
<a><i>āsacchinnā migādhamā.</i></a></p>
<p><a data-ref="sc142, ms23J_2055, msdiv731"><i>Evameva tuvaṃ rāja,</i></a><br>
<a data-var="parivāriya → parivāraya (sya1ed, sya2ed, pts-vp-pli1); parivāritaṃ (mr)"><i>vedehaṃ parivāriya;</i></a><br>
<a><i>Āsacchinno gamissasi,</i></a><br>
<a><i>siṅgālā kiṃsukaṃ yathā”.</i></a></p>
<p><a data-ref="sc143, pts-vp-pli6.453, ms23J_2056, msdiv732"><i>“Imassa hatthe pāde ca,</i></a><br>
<a><i>kaṇṇanāsañca chindatha;</i></a><br>
<a><i>Yo me amittaṃ hatthagataṃ,</i></a><br>
<a><i>vedehaṃ parimocayi.</i></a></p>
<p><a data-var="maṃsaṃva pātabyaṃ → maṃsaṃva pātabbaṃ (bj, pts-vp-pli1); maṃsañca pātabyaṃ (sya1ed, mr)" data-ref="sc144, ms23J_2057, msdiv733"><i>Imaṃ maṃsaṃva pātabyaṃ,</i></a><br>
<a><i>sūle katvā pacantu naṃ;</i></a><br>
<a><i>Yo me amittaṃ hatthagataṃ,</i></a><br>
<a><i>vedehaṃ parimocayi.</i></a></p>
<p><a data-ref="sc145, ms23J_2058, msdiv734"><i>Yathāpi āsabhaṃ cammaṃ,</i></a><br>
<a><i>pathabyā vitaniyyati;</i></a><br>
<a><i>Sīhassa atho byagghassa,</i></a><br>
<a><i>hoti saṅkusamāhataṃ.</i></a></p>
<p><a data-ref="sc146, ms23J_2059, msdiv735"><i>Evaṃ taṃ vitanitvāna,</i></a><br>
<a><i>vedhayissāmi sattiyā;</i></a><br>
<a><i>Yo me amittaṃ hatthagataṃ,</i></a><br>
<a><i>vedehaṃ parimocayi”.</i></a></p>
<p><a data-ref="sc147, ms23J_2060, msdiv736"><i>“Sace me hatthe pāde ca,</i></a><br>
<a><i>kaṇṇanāsañca checchasi;</i></a><br>
<a><i>Evaṃ pañcālacandassa,</i></a><br>
<a><i>vedeho chedayissati.</i></a></p>
<p><a data-ref="sc148, ms23J_2061, msdiv737"><i>Sace me hatthe pāde ca,</i></a><br>
<a><i>kaṇṇanāsañca checchasi;</i></a><br>
<a><i>Evaṃ pañcālacandiyā,</i></a><br>
<a><i>vedeho chedayissati.</i></a></p>
<p><a data-ref="sc149, ms23J_2062, msdiv738"><i>Sace me hatthe pāde ca,</i></a><br>
<a><i>kaṇṇanāsañca checchasi;</i></a><br>
<a><i>Evaṃ nandāya deviyā,</i></a><br>
<a><i>vedeho chedayissati.</i></a></p>
<p><a data-ref="sc150, ms23J_2063, msdiv739"><i>Sace me hatthe pāde ca,</i></a><br>
<a><i>kaṇṇanāsañca checchasi;</i></a><br>
<a><i>Evaṃ te puttadārassa,</i></a><br>
<a><i>vedeho chedayissati.</i></a></p>
<p><a data-ref="sc151, pts-vp-pli6.454, ms23J_2064, msdiv740"><i>Sace maṃsaṃva pātabyaṃ,</i></a><br>
<a><i>sūle katvā pacissasi;</i></a><br>
<a><i>Evaṃ pañcālacandassa,</i></a><br>
<a><i>vedeho pācayissati.</i></a></p>
<p><a data-ref="sc152, ms23J_2065, msdiv741"><i>Sace maṃsaṃva pātabyaṃ,</i></a><br>
<a><i>sūle katvā pacissasi;</i></a><br>
<a><i>Evaṃ pañcālacandiyā,</i></a><br>
<a><i>vedeho pācayissati.</i></a></p>
<p><a data-ref="sc153, ms23J_2066, msdiv742"><i>Sace maṃsaṃva pātabyaṃ,</i></a><br>
<a><i>sūle katvā pacissasi;</i></a><br>
<a><i>Evaṃ nandāya deviyā,</i></a><br>
<a><i>vedeho pācayissati.</i></a></p>
<p><a data-ref="sc154, ms23J_2067, msdiv743"><i>Sace maṃsaṃva pātabyaṃ,</i></a><br>
<a><i>sūle katvā pacissasi;</i></a><br>
<a><i>Evaṃ te puttadārassa,</i></a><br>
<a><i>vedeho pācayissati.</i></a></p>
<p><a data-ref="sc155, ms23J_2068, msdiv744"><i>Sace maṃ vitanitvāna,</i></a><br>
<a><i>vedhayissasi sattiyā;</i></a><br>
<a><i>Evaṃ pañcālacandassa,</i></a><br>
<a><i>vedeho vedhayissati.</i></a></p>
<p><a data-ref="sc156, ms23J_2069, msdiv745"><i>Sace maṃ vitanitvāna,</i></a><br>
<a><i>vedhayissasi sattiyā;</i></a><br>
<a><i>Evaṃ pañcālacandiyā,</i></a><br>
<a><i>vedeho vedhayissati.</i></a></p>
<p><a data-ref="sc157, ms23J_2070, msdiv746"><i>Sace maṃ vitanitvāna,</i></a><br>
<a><i>vedhayissasi sattiyā;</i></a><br>
<a><i>Evaṃ nandāya deviyā,</i></a><br>
<a><i>vedeho vedhayissati.</i></a></p>
<p><a data-ref="sc158, ms23J_2071, msdiv747"><i>Sace maṃ vitanitvāna,</i></a><br>
<a><i>vedhayissasi sattiyā;</i></a><br>
<a><i>Evaṃ te puttadārassa,</i></a><br>
<a><i>vedeho vedhayissati;</i></a><br>
<a><i>Evaṃ no mantitaṃ raho,</i></a><br>
<a><i>vedehena mayā saha.</i></a></p>
<p><a data-ref="sc159, ms23J_2072, msdiv748"><i>Yathāpi palasataṃ cammaṃ,</i></a><br>
<a data-var="kontimantāsuniṭṭhitaṃ → kontimantīsuniṭṭhitaṃ (bj); kontīmantīsuniṭṭhitaṃ (pts-vp-pli1)"><i>kontimantāsuniṭṭhitaṃ;</i></a><br>
<a><i>Upeti tanutāṇāya,</i></a><br>
<a><i>sarānaṃ paṭihantave.</i></a></p>
<p><a data-ref="sc160, ms23J_2073, msdiv749"><i>Sukhāvaho dukkhanudo,</i></a><br>
<a><i>vedehassa yasassino;</i></a><br>
<a><i>Matiṃ te paṭihaññāmi,</i></a><br>
<a><i>usuṃ palasatena vā.</i></a></p>
<p><a data-ref="sc161, pts-vp-pli6.455, ms23J_2074, msdiv750"><i>Iṅgha passa mahārāja,</i></a><br>
<a><i>suññaṃ antepuraṃ tava;</i></a><br>
<a><i>Orodhā ca kumārā ca,</i></a><br>
<a><i>tava mātā ca khattiya;</i></a><br>
<a><i>Umaṅgā nīharitvāna,</i></a><br>
<a><i>vedehassupanāmitā”.</i></a></p>
<p><a data-ref="sc162, ms23J_2075, msdiv751"><i>“Iṅgha antepuraṃ mayhaṃ,</i></a><br>
<a><i>gantvāna vicinātha naṃ;</i></a><br>
<a><i>Yathā imassa vacanaṃ,</i></a><br>
<a><i>saccaṃ vā yadi vā musā”.</i></a></p>
<p><a data-ref="sc163, ms23J_2076, msdiv752"><i>“Evametaṃ mahārāja,</i></a><br>
<a><i>yathā āha mahosadho;</i></a><br>
<a><i>Suññaṃ antepuraṃ sabbaṃ,</i></a><br>
<a><i>kākapaṭṭanakaṃ yathā”.</i></a></p>
<p><a data-ref="sc164, ms23J_2077, msdiv753"><i>“Ito gatā mahārāja,</i></a><br>
<a><i>nārī sabbaṅgasobhanā;</i></a><br>
<a data-var="Kosambaphalakasussoṇī → kosumbhaphalakasussoṇī (bj, sya1ed, sya2ed, pts-vp-pli1)"><i>Kosambaphalakasussoṇī,</i></a><br>
<a><i>haṃsagaggarabhāṇinī.</i></a></p>
<p><a data-ref="sc165, ms23J_2078, msdiv754"><i>Ito nītā mahārāja,</i></a><br>
<a><i>nārī sabbaṅgasobhanā;</i></a><br>
<a><i>Koseyyavasanā sāmā,</i></a><br>
<a><i>jātarūpasumekhalā.</i></a></p>
<p><a data-ref="sc166, ms23J_2079, msdiv755"><i>Surattapādā kalyāṇī,</i></a><br>
<a><i>suvaṇṇamaṇimekhalā;</i></a><br>
<a><i>Pārevatakkhī sutanū,</i></a><br>
<a><i>bimboṭṭhā tanumajjhimā.</i></a></p>
<p><a data-ref="sc167, ms23J_2080, msdiv756"><i>Sujātā bhujalaṭṭhīva,</i></a><br>
<a data-var="vedīva → vellīva (bj, pts-vp-pli1)"><i>vedīva tanumajjhimā;</i></a><br>
<a><i>Dīghassā kesā asitā,</i></a><br>
<a><i>īsakaggapavellitā.</i></a></p>
<p><a data-ref="sc168, ms23J_2081, msdiv757"><i>Sujātā migachāpāva,</i></a><br>
<a><i>hemantaggisikhāriva;</i></a><br>
<a><i>Nadīva giriduggesu,</i></a><br>
<a><i>sañchannā khuddaveḷubhi.</i></a></p>
<p><a data-ref="sc169, pts-vp-pli6.457, ms23J_2082, msdiv758"><i>Nāganāsūru kalyāṇī,</i></a><br>
<a data-var="paramā → paṭhamā (bj, sya1ed, sya2ed, pts-vp-pli1)"><i>paramā timbarutthanī;</i></a><br>
<a><i>Nātidīghā nātirassā,</i></a><br>
<a><i>nālomā nātilomasā”.</i></a></p>
<p><a data-ref="sc170, ms23J_2083, msdiv759"><i>“Nandāya nūna maraṇena,</i></a><br>
<a><i>nandasi sirivāhana;</i></a><br>
<a><i>Ahañca nūna nandā ca,</i></a><br>
<a><i>gacchāma yamasādhanaṃ”.</i></a></p>
<p><a data-ref="sc171, pts-vp-pli6.458, ms23J_2084, msdiv760"><i>“Dibbaṃ adhīyase māyaṃ,</i></a><br>
<a><i>akāsi cakkhumohanaṃ;</i></a><br>
<a><i>Yo me amittaṃ hatthagataṃ,</i></a><br>
<a><i>vedehaṃ parimocayi”.</i></a></p>
<p><a data-var="Adhīyanti mahārāja → adhiyanti ve mahārāja (sya1ed, sya2ed, mr)" data-ref="sc172, ms23J_2085, msdiv761"><i>“Adhīyanti mahārāja,</i></a><br>
<a><i>dibbamāyidha paṇḍitā;</i></a><br>
<a><i>Te mocayanti attānaṃ,</i></a><br>
<a><i>paṇḍitā mantino janā.</i></a></p>
<p><a data-ref="sc173, ms23J_2086, msdiv762"><i>Santi māṇavaputtā me,</i></a><br>
<a><i>kusalā sandhichedakā;</i></a><br>
<a><i>Yesaṃ katena maggena,</i></a><br>
<a><i>vedeho mithilaṃ gato”.</i></a></p>
<p><a data-ref="sc174, pts-vp-pli6.459, ms23J_2087, msdiv763"><i>“Iṅgha passa mahārāja,</i></a><br>
<a><i>Umaṅgaṃ sādhu māpitaṃ;</i></a><br>
<a><i>Hatthīnaṃ atha assānaṃ,</i></a><br>
<a><i>Rathānaṃ atha pattinaṃ;</i></a><br>
<a><i>Ālokabhūtaṃ tiṭṭhantaṃ,</i></a><br>
<a data-var="Umaṅgaṃ → ummaggaṃ (bj, pts-vp-pli1); ummaṅgaṃ (sya1ed, sya2ed) | māpitaṃ → niṭṭhitaṃ (bj, sya1ed, sya2ed, pts-vp-pli1)"><i>Umaṅgaṃ sādhu māpitaṃ”.</i></a></p>
<p><a data-ref="sc175, ms23J_2088, msdiv764"><i>“Lābhā vata videhānaṃ,</i></a><br>
<a><i>yassimedisā paṇḍitā;</i></a><br>
<a><i>Ghare vasanti vijite,</i></a><br>
<a><i>yathā tvaṃsi mahosadha”.</i></a></p>
<p><a data-ref="sc176, ms23J_2089, msdiv765"><i>“Vuttiñca parihārañca,</i></a><br>
<a><i>diguṇaṃ bhattavetanaṃ;</i></a><br>
<a><i>Dadāmi vipule bhoge,</i></a><br>
<a><i>bhuñja kāme ramassu ca;</i></a><br>
<a><i>Mā videhaṃ paccagamā,</i></a><br>
<a><i>kiṃ videho karissati”.</i></a></p>
<p><a data-ref="sc177, pts-vp-pli6.462, ms23J_2090, msdiv766"><i>“Yo cajetha mahārāja,</i></a><br>
<a><i>bhattāraṃ dhanakāraṇā;</i></a><br>
<a><i>Ubhinnaṃ hoti gārayho,</i></a><br>
<a><i>attano ca parassa ca;</i></a><br>
<a><i>Yāva jīveyya vedeho,</i></a><br>
<a><i>nāññassa puriso siyā.</i></a></p>
<p><a data-ref="sc178, ms23J_2091, msdiv767"><i>Yo cajetha mahārāja,</i></a><br>
<a><i>bhattāraṃ dhanakāraṇā;</i></a><br>
<a><i>Ubhinnaṃ hoti gārayho,</i></a><br>
<a><i>attano ca parassa ca;</i></a><br>
<a><i>Yāva tiṭṭheyya vedeho,</i></a><br>
<a><i>nāññassa vijite vase”.</i></a></p>
<p><a data-ref="sc179, ms23J_2092, msdiv768"><i>“Dammi nikkhasahassaṃ te,</i></a><br>
<a><i>gāmāsītiñca kāsisu;</i></a><br>
<a><i>Dāsisatāni cattāri,</i></a><br>
<a><i>dammi bhariyāsatañca te;</i></a><br>
<a><i>Sabbaṃ senaṅgamādāya,</i></a><br>
<a><i>sotthiṃ gaccha mahosadha.</i></a></p>
<p><a data-ref="sc180, pts-vp-pli6.463, ms23J_2093, msdiv769"><i>Yāva dadantu hatthīnaṃ,</i></a><br>
<a><i>assānaṃ diguṇaṃ vidhaṃ;</i></a><br>
<a><i>Tappentu annapānena,</i></a><br>
<a><i>rathike pattikārake.</i></a></p>
<p><a data-ref="sc181, ms23J_2094, msdiv770"><i>Hatthī asse rathe pattī,</i></a><br>
<a><i>gacchevādāya paṇḍita;</i></a><br>
<a><i>Passatu taṃ mahārājā,</i></a><br>
<a data-var="mithilaṃ gataṃ → mithilaggahaṃ (mr)"><i>vedeho mithilaṃ gataṃ”.</i></a></p>
<p><a data-ref="sc182, ms23J_2095, msdiv771"><i>“Hatthī assā rathā pattī,</i></a><br>
<a><i>senā padissate mahā;</i></a><br>
<a><i>Caturaṅginī bhīsarūpā,</i></a><br>
<a data-var="maññasi paṇḍita → maññanti paṇḍitā (bj, sya1ed, sya2ed, pts-vp-pli1)"><i>kiṃ nu maññasi paṇḍita”.</i></a></p>
<p><a data-ref="sc183, ms23J_2096, msdiv772"><i>“Ānando te mahārāja,</i></a><br>
<a><i>uttamo paṭidissati;</i></a><br>
<a><i>Sabbaṃ senaṅgamādāya,</i></a><br>
<a><i>sotthiṃ patto mahosadho”.</i></a></p>
<p><a data-ref="sc184, pts-vp-pli6.464, ms23J_2097, msdiv773"><i>“Yathā petaṃ susānasmiṃ,</i></a><br>
<a><i>chaḍḍetvā caturo janā;</i></a><br>
<a data-var="kapilaye tyamha → kampilliye tyamhā (bj); kappiliye tyamhā (sya1ed, sya2ed); kampilliyaraṭṭhe (pts-vp-pli1)"><i>Evaṃ kapilaye tyamha,</i></a><br>
<a><i>chaḍḍayitvā idhāgatā.</i></a></p>
<p><a data-ref="sc185, ms23J_2098, msdiv774"><i>Atha tvaṃ kena vaṇṇena,</i></a><br>
<a><i>kena vā pana hetunā;</i></a><br>
<a><i>Kena vā atthajātena,</i></a><br>
<a><i>attānaṃ parimocayi”.</i></a></p>
<p><a data-ref="sc186, ms23J_2099, msdiv775"><i>“Atthaṃ atthena vedeha,</i></a><br>
<a><i>mantaṃ mantena khattiya;</i></a><br>
<a data-var="Parivārayiṃ → parivārayissaṃ (bj, sya1ed, sya2ed); parivarayissam (pts-vp-pli1)"><i>Parivārayiṃ rājānaṃ,</i></a><br>
<a><i>jambudīpaṃva sāgaro”.</i></a></p>
<p><a data-ref="sc187, ms23J_2100, msdiv776"><i>“Dinnaṃ nikkhasahassaṃ me,</i></a><br>
<a><i>gāmāsīti ca kāsisu;</i></a><br>
<a><i>Dāsīsatāni cattāri,</i></a><br>
<a><i>dinnaṃ bhariyāsatañca me;</i></a><br>
<a><i>Sabbaṃ senaṅgamādāya,</i></a><br>
<a><i>sotthināmhi idhāgato”.</i></a></p>
<p><a data-ref="sc188, pts-vp-pli6.465, ms23J_2101, msdiv777"><i>“Susukhaṃ vata saṃvāso,</i></a><br>
<a><i>paṇḍitehīti senaka;</i></a><br>
<a><i>Pakkhīva pañjare baddhe,</i></a><br>
<a><i>macche jālagateriva;</i></a><br>
<a data-var="Amittahatthattagate → amittahatthatthagate (bj, sya1ed, sya2ed, pts-vp-pli1); amittassa hatthagate (mr)"><i>Amittahatthattagate,</i></a><br>
<a><i>mocayī no mahosadho”.</i></a></p>
<p><a data-ref="sc189, ms23J_2102, msdiv778"><i>“Evametaṃ mahārāja,</i></a><br>
<a><i>paṇḍitā hi sukhāvahā;</i></a><br>
<a><i>Pakkhīva pañjare baddhe,</i></a><br>
<a><i>macche jālagateriva;</i></a><br>
<a><i>Amittahatthattagate,</i></a><br>
<a><i>mocayī no mahosadho”.</i></a></p>
<p><a data-ref="sc190, ms23J_2103, msdiv779"><i>“Āhaññantu sabbavīṇā,</i></a><br>
<a><i>bheriyo dindimāni ca;</i></a><br>
<a><i>Dhamentu māgadhā saṅkhā,</i></a><br>
<a><i>vaggū nadantu dundubhī”.</i></a></p>
<p><a data-ref="sc191, ms23J_2104, msdiv780"><i>Orodhā ca kumārā ca,</i></a><br>
<a><i>vesiyānā ca brāhmaṇā;</i></a><br>
<a><i>Bahuṃ annañca pānañca,</i></a><br>
<a><i>paṇḍitassābhihārayuṃ.</i></a></p>
<p><a data-ref="sc192, ms23J_2105, msdiv781"><i>Hatthārohā anīkaṭṭhā,</i></a><br>
<a><i>rathikā pattikārakā;</i></a><br>
<a><i>Bahuṃ annañca pānañca,</i></a><br>
<a><i>paṇḍitassābhihārayuṃ.</i></a></p>
<p><a data-ref="sc193, ms23J_2106, msdiv782"><i>Samāgatā jānapadā,</i></a><br>
<a><i>negamā ca samāgatā;</i></a><br>
<a><i>Bahuṃ annañca pānañca,</i></a><br>
<a><i>paṇḍitassābhihārayuṃ.</i></a></p>
<p><a data-var="Bahujano → bahujjano (bj, sya1ed, sya2ed, pts-vp-pli1)" data-ref="sc194, ms23J_2107, msdiv783"><i>Bahujano pasannosi,</i></a><br>
<a><i>disvā paṇḍitamāgataṃ;</i></a><br>
<a><i>Paṇḍitamhi anuppatte,</i></a><br>
<a><i>celukkhepo avattathāti.</i></a></p>
</blockquote>
<p class="endsutta"><a data-var="Umaṅgajātakaṃ → mahāummaggajātakaṃ (bj, pts-vp-pli1); mahosadhajātakaṃ (sya1ed, sya2ed, mr)" data-ref="sc195, ms23J_2108"><i>Umaṅgajātakaṃ pañcamaṃ.</i></a></p>
</article>
</section>
</div>
</body>
</html>
