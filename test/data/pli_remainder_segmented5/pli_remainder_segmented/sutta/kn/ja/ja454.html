<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja454">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>16. Ghaṭapaṇḍitajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.84, ms22J_2088, msdiv165"><i>“Uṭṭhehi kaṇha kiṃ sesi,</i></a><br>
<a><i>Ko attho supanena te;</i></a><br>
<a data-var="tuyhaṃ → tāyaṃ (pts-vp-pli1)"><i>Yopi tuyhaṃ sako bhātā,</i></a><br>
<a data-var="cakkhu ca → cakkhuñca (bj); cakkhu (sya1ed, sya2ed); cakkhuṃva (pts-vp-pli1)"><i>Hadayaṃ cakkhu ca dakkhiṇaṃ;</i></a><br>
<a><i>Tassa vātā balīyanti,</i></a><br>
<a data-var="Ghaṭo jappati → sasaṃ jappati (?)"><i>Ghaṭo jappati kesava”.</i></a></p>
<p><a data-ref="sc2, ms22J_2089, msdiv166"><i>“Tassa taṃ vacanaṃ sutvā,</i></a><br>
<a><i>rohiṇeyyassa kesavo;</i></a><br>
<a><i>Taramānarūpo vuṭṭhāsi,</i></a><br>
<a><i>bhātusokena aṭṭito”.</i></a></p>
<p><a data-ref="sc3, ms22J_2090, msdiv167"><i>“Kiṃ nu ummattarūpova,</i></a><br>
<a><i>kevalaṃ dvārakaṃ imaṃ;</i></a><br>
<a><i>Saso sasoti lapasi,</i></a><br>
<a><i>ko nu te sasamāhari”.</i></a></p>
<p><a data-ref="sc4, ms22J_2091, msdiv168"><i>“Sovaṇṇamayaṃ maṇīmayaṃ,</i></a><br>
<a><i>Lohamayaṃ atha rūpiyāmayaṃ;</i></a><br>
<a><i>Saṅkhasilāpavāḷamayaṃ,</i></a><br>
<a><i>Kārayissāmi te sasaṃ”.</i></a></p>
<p><a data-ref="sc5, ms22J_2092, msdiv169"><i>“Santi aññepi sasakā,</i></a><br>
<a><i>araññe vanagocarā;</i></a><br>
<a><i>Tepi te ānayissāmi,</i></a><br>
<a><i>kīdisaṃ sasamicchasi”.</i></a></p>
<p><a data-var="Na cāhamete → na cāhametaṃ (bj); na vāhamete (sya1ed, sya2ed); na vāhametaṃ (pts-vp-pli1)" data-ref="sc6, ms22J_2093, msdiv170"><i>“Na cāhamete icchāmi,</i></a><br>
<a data-var="pathavissitā → paṭhaviṃsitā (bj, sya1ed, sya2ed, pts-vp-pli1)"><i>ye sasā pathavissitā;</i></a><br>
<a><i>Candato sasamicchāmi,</i></a><br>
<a><i>taṃ me ohara kesava”.</i></a></p>
<p><a data-ref="sc7, pts-vp-pli4.86, ms22J_2094, msdiv171"><i>“So nūna madhuraṃ ñāti,</i></a><br>
<a><i>jīvitaṃ vijahissasi;</i></a><br>
<a><i>Apatthiyaṃ yo patthayasi,</i></a><br>
<a><i>candato sasamicchasi”.</i></a></p>
<p><a data-ref="sc8, ms22J_2095, msdiv172"><i>“Evañce kaṇha jānāsi,</i></a><br>
<a><i>yadaññamanusāsasi;</i></a><br>
<a><i>Kasmā pure mataṃ puttaṃ,</i></a><br>
<a><i>ajjāpi manusocasi”.</i></a></p>
<p><a data-ref="sc9, ms22J_2096, msdiv173"><i>“Yaṃ na labbhā manussena,</i></a><br>
<a data-var="puna → pana (^pv18#9 [Kaṇhapetavatthu])"><i>amanussena vā puna;</i></a><br>
<a><i>Jāto me mā marī putto,</i></a><br>
<a><i>kuto labbhā alabbhiyaṃ.</i></a></p>
<p><a data-ref="sc10, ms22J_2097, msdiv174"><i>Na mantā mūlabhesajjā,</i></a><br>
<a><i>osadhehi dhanena vā;</i></a><br>
<a><i>Sakkā ānayituṃ kaṇha,</i></a><br>
<a><i>yaṃ petamanusocasi”.</i></a></p>
<p><a data-ref="sc11, ms22J_2098, msdiv175"><i>“Yassa etādisā assu,</i></a><br>
<a><i>amaccā purisapaṇḍitā;</i></a><br>
<a><i>Yathā nijjhāpaye ajja,</i></a><br>
<a><i>ghaṭo purisapaṇḍito.</i></a></p>
<p><a data-ref="sc12, ms22J_2099, msdiv176"><i>Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-ref="sc13, ms22J_2100, msdiv177"><i>Abbahī vata me sallaṃ,</i></a><br>
<a><i>yamāsi hadayassitaṃ;</i></a><br>
<a><i>Yo me sokaparetassa,</i></a><br>
<a><i>puttasokaṃ apānudi.</i></a></p>
<p><a data-ref="sc14, ms22J_2101, msdiv178"><i>Sohaṃ abbūḷhasallosmi,</i></a><br>
<a><i>vītasoko anāvilo;</i></a><br>
<a><i>Na socāmi na rodāmi,</i></a><br>
<a data-var="māṇava → bhātika (^pv18#18 [Kaṇhapetavatthu])"><i>tava sutvāna māṇava”.</i></a></p>
<p><a data-ref="sc15, ms22J_2102, msdiv179"><i>“Evaṃ karonti sappaññā,</i></a><br>
<a><i>Ye honti anukampakā;</i></a><br>
<a><i>Nivattayanti sokamhā,</i></a><br>
<a><i>Ghaṭo jeṭṭhaṃva bhātaran”ti. (1527)</i></a></p>
</blockquote>
<p class="endsutta"><a data-var="Ghaṭapaṇḍitajātakaṃ → ghatapaṇḍitajātakaṃ (sya1ed, sya2ed); ghatajātakaṃ (pts-vp-pli1)" data-ref="sc16, ms22J_2103"><i>Ghaṭapaṇḍitajātakaṃ soḷasamaṃ.</i></a></p>
<p class="endsection"><a data-ref="sc17, ms22J_2104"><i>Dasakanipātaṃ niṭṭhitaṃ.</i></a></p>
<p class="uddana-intro"><a data-ref="sc18, ms22J_2105"><i>Tassuddānaṃ</i></a></p>
<blockquote class="uddanagatha">
<p><a data-ref="sc19, ms22J_2106"><i>Daḷha kaṇha dhanañjaya saṅkhavaro,</i></a><br>
<a data-var="sattaha kassa ca → sattāha sasakha (bj); sattāha sasākha (sya1ed, sya2ed)"><i>Raja sattaha kassa ca takkalinā;</i></a><br>
<a><i>Dhammaṃ kukkuṭa kuṇḍali bhojanadā,</i></a><br>
<a><i>Cakkavāka subhūrisa sotthi ghaṭoti.</i></a></p>
</blockquote>
</article>
</section>
</div>
</body>
</html>
