<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja511">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>1. Kiṃchandajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.3, ms22J_3256, msdiv1"><i>“Kiṃchando kimadhippāyo,</i></a><br>
<a><i>eko sammasi ghammani;</i></a><br>
<a><i>Kiṃ patthayāno kiṃ esaṃ,</i></a><br>
<a><i>kena atthena brāhmaṇa”.</i></a></p>
<p><a data-ref="sc2, pts-vp-pli5.4, ms22J_3257, msdiv2"><i>“Yathā mahā vāridharo,</i></a><br>
<a data-var="supariṇāhavā → suparināhavā (bj); supariṇāmavā (pts-vp-pli1, mr)"><i>kumbho supariṇāhavā;</i></a><br>
<a><i>Tathūpamaṃ ambapakkaṃ,</i></a><br>
<a><i>vaṇṇagandharasuttamaṃ.</i></a></p>
<p><a data-ref="sc3, ms22J_3258, msdiv3"><i>Taṃ vuyhamānaṃ sotena,</i></a><br>
<a><i>disvānāmalamajjhime;</i></a><br>
<a><i>Pāṇīhi naṃ gahetvāna,</i></a><br>
<a><i>agyāyatanamāhariṃ.</i></a></p>
<p><a data-ref="sc4, ms22J_3259, msdiv4"><i>Tato kadalipattesu,</i></a><br>
<a><i>nikkhipitvā sayaṃ ahaṃ;</i></a><br>
<a><i>Satthena naṃ vikappetvā,</i></a><br>
<a><i>khuppipāsaṃ ahāsi me.</i></a></p>
<p><a data-ref="sc5, ms22J_3260, msdiv5"><i>Sohaṃ apetadaratho,</i></a><br>
<a data-var="Byantībhūto → byantibhūto (bj, mr); vyantibhūto (pts-vp-pli1)"><i>Byantībhūto dukhakkhamo;</i></a><br>
<a><i>Assādaṃ nādhigacchāmi,</i></a><br>
<a data-var="kesuci → kesupi (si)"><i>Phalesvaññesu kesuci.</i></a></p>
<p><a data-ref="sc6, ms22J_3261, msdiv6"><i>Sosetvā nūna maraṇaṃ,</i></a><br>
<a><i>taṃ mamaṃ āvahissati;</i></a><br>
<a><i>Ambaṃ yassa phalaṃ sādu,</i></a><br>
<a><i>madhuraggaṃ manoramaṃ;</i></a><br>
<a><i>Yamuddhariṃ vuyhamānaṃ,</i></a><br>
<a><i>udadhismā mahaṇṇave.</i></a></p>
<p><a data-ref="sc7, ms22J_3262, msdiv7"><i>Akkhātaṃ te mayā sabbaṃ,</i></a><br>
<a><i>yasmā upavasāmahaṃ;</i></a><br>
<a><i>Rammaṃ pati nisinnosmi,</i></a><br>
<a><i>puthulomāyutā puthu.</i></a></p>
<p><a data-var="meva → me (bj); mama (?)" data-ref="sc8, ms22J_3263, msdiv8"><i>Tvañca kho meva akkhāhi,</i></a><br>
<a><i>attānamapalāyini;</i></a><br>
<a><i>Kā vā tvamasi kalyāṇi,</i></a><br>
<a><i>kissa vā tvaṃ sumajjhime.</i></a></p>
<p><a data-var="Ruppapaṭṭapalimaṭṭhīva → rupapaṭṭaplamaṭṭhīva (sya1ed, sya2ed); rūpapaṭṭapamaṭṭhīva (mr)" data-ref="sc9, ms22J_3264, msdiv9"><i>Ruppapaṭṭapalimaṭṭhīva,</i></a><br>
<a><i>byagghīva girisānujā;</i></a><br>
<a><i>Yā santi nāriyo devesu,</i></a><br>
<a><i>devānaṃ paricārikā.</i></a></p>
<p><a data-ref="sc10, ms22J_3265, msdiv10"><i>Yā ca manussalokasmiṃ,</i></a><br>
<a><i>Rūpenānvāgatitthiyo;</i></a><br>
<a><i>Rūpena te sadisī natthi,</i></a><br>
<a data-var="gandhabbamanussaloke → devagandhabbamānuse (sya1ed, sya2ed)"><i>Devesu gandhabbamanussaloke;</i></a><br>
<a><i>Puṭṭhāsi me cārupubbaṅgi,</i></a><br>
<a><i>Brūhi nāmañca bandhave”.</i></a></p>
<p><a data-ref="sc11, pts-vp-pli5.5, ms22J_3266, msdiv11"><i>“Yaṃ tvaṃ pati nisinnosi,</i></a><br>
<a><i>rammaṃ brāhmaṇa kosikiṃ;</i></a><br>
<a><i>Sāhaṃ bhusālayāvutthā,</i></a><br>
<a><i>varavārivahoghasā.</i></a></p>
<p><a data-ref="sc12, ms22J_3267, msdiv12"><i>Nānādumagaṇākiṇṇā,</i></a><br>
<a><i>bahukā girikandarā;</i></a><br>
<a><i>Mameva pamukhā honti,</i></a><br>
<a><i>abhisandanti pāvuse.</i></a></p>
<p><a data-ref="sc13, pts-vp-pli5.6, ms22J_3268, msdiv13"><i>Atho bahū vanatodā,</i></a><br>
<a><i>nīlavārivahindharā;</i></a><br>
<a><i>Bahukā nāgavittodā,</i></a><br>
<a><i>abhisandanti vārinā.</i></a></p>
<p><a data-ref="sc14, ms22J_3269, msdiv14"><i>Tā ambajambulabujā,</i></a><br>
<a data-var="tālā cudumbarā → tālamudumbarā (sya1ed, sya2ed, mr)"><i>nīpā tālā cudumbarā;</i></a><br>
<a><i>Bahūni phalajātāni,</i></a><br>
<a><i>āvahanti abhiṇhaso.</i></a></p>
<p><a data-ref="sc15, ms22J_3270, msdiv15"><i>Yaṃ kiñci ubhato tīre,</i></a><br>
<a><i>phalaṃ patati ambuni;</i></a><br>
<a><i>Asaṃsayaṃ taṃ sotassa,</i></a><br>
<a><i>phalaṃ hoti vasānugaṃ.</i></a></p>
<p><a data-ref="sc16, ms22J_3271, msdiv16"><i>Etadaññāya medhāvi,</i></a><br>
<a><i>puthupañña suṇohi me;</i></a><br>
<a><i>Mā rocaya mabhisaṅgaṃ,</i></a><br>
<a><i>paṭisedha janādhipa.</i></a></p>
<p><a data-var="vaḍḍhavaṃ → vaddhavaṃ (bj, pts-vp-pli1)" data-ref="sc17, ms22J_3272, msdiv17"><i>Na vāhaṃ vaḍḍhavaṃ maññe,</i></a><br>
<a><i>Yaṃ tvaṃ raṭṭhābhivaḍḍhana;</i></a><br>
<a><i>Āceyyamāno rājisi,</i></a><br>
<a><i>Maraṇaṃ abhikaṅkhasi.</i></a></p>
<p><a data-ref="sc18, ms22J_3273, msdiv18"><i>Tassa jānanti pitaro,</i></a><br>
<a><i>gandhabbā ca sadevakā;</i></a><br>
<a><i>Ye cāpi isayo loke,</i></a><br>
<a><i>saññatattā tapassino;</i></a><br>
<a data-var="Asaṃsayaṃ tepi → āsaṃsayante (bj, pts-vp-pli1)"><i>Asaṃsayaṃ tepi jānanti,</i></a><br>
<a data-var="paṭṭhabhūtā → vaddhabhūtā (bj, pts-vp-pli1)"><i>paṭṭhabhūtā yasassino”.</i></a></p>
<p><a data-ref="sc19, pts-vp-pli5.7, ms22J_3274, msdiv19"><i>“Evaṃ viditvā vidū sabbadhammaṃ,</i></a><br>
<a><i>Viddhaṃsanaṃ cavanaṃ jīvitassa;</i></a><br>
<a><i>Na cīyatī tassa narassa pāpaṃ,</i></a><br>
<a><i>Sace na ceteti vadhāya tassa.</i></a></p>
<p><a data-ref="sc20, ms22J_3275, msdiv20"><i>Isipūgasamaññāte,</i></a><br>
<a data-var="sati → pati (sya1ed, sya2ed, mr)"><i>evaṃ lokyā viditā sati;</i></a><br>
<a><i>Anariyaparisambhāse,</i></a><br>
<a data-var="jigīsasi → jigiṃsasi (bj, sya1ed, sya2ed, pts-vp-pli1)"><i>pāpakammaṃ jigīsasi.</i></a></p>
<p><a data-ref="sc21, ms22J_3276, msdiv21"><i>Sace ahaṃ marissāmi,</i></a><br>
<a><i>tīre te puthusussoṇi;</i></a><br>
<a><i>Asaṃsayaṃ taṃ asiloko,</i></a><br>
<a><i>mayi pete āgamissati.</i></a></p>
<p><a data-ref="sc22, ms22J_3277, msdiv22"><i>Tasmā hi pāpakaṃ kammaṃ,</i></a><br>
<a data-var="rakkhasseva → rakkhassu ca (sya1ed, sya2ed)"><i>rakkhasseva sumajjhime;</i></a><br>
<a><i>Mā taṃ sabbo jano pacchā,</i></a><br>
<a data-var="pakuṭṭhāyi → pakatthāsi (bj, pts-vp-pli1); pakvakkhāsi (sya1ed, sya2ed)"><i>pakuṭṭhāyi mayi mate”.</i></a></p>
<p><a data-ref="sc23, pts-vp-pli5.8, ms22J_3278, msdiv23"><i>“Aññātametaṃ avisayhasāhi,</i></a><br>
<a><i>Attānamambañca dadāmi te taṃ;</i></a><br>
<a><i>So duccaje kāmaguṇe pahāya,</i></a><br>
<a><i>Santiñca dhammañca adhiṭṭhitosi.</i></a></p>
<p><a data-ref="sc24, ms22J_3279, msdiv24"><i>Yo hitvā pubbasaññogaṃ,</i></a><br>
<a><i>pacchā saṃyojane ṭhito;</i></a><br>
<a><i>Adhammañceva carati,</i></a><br>
<a><i>pāpañcassa pavaḍḍhati.</i></a></p>
<p><a data-ref="sc25, ms22J_3280, msdiv25"><i>Ehi taṃ pāpayissāmi,</i></a><br>
<a><i>kāmaṃ appossuko bhava;</i></a><br>
<a><i>Upānayāmi sītasmiṃ,</i></a><br>
<a><i>viharāhi anussuko.</i></a></p>
<p><a data-ref="sc26, ms22J_3281, msdiv26"><i>Taṃ puppharasamattebhi,</i></a><br>
<a><i>vakkaṅgehi arindama;</i></a><br>
<a><i>Koñcā mayūrā diviyā,</i></a><br>
<a><i>kolaṭṭhimadhusāḷikā;</i></a><br>
<a><i>Kūjitā haṃsapūgehi,</i></a><br>
<a><i>kokilettha pabodhare.</i></a></p>
<p><a data-var="vippasākhaggā → vippasūnaggā (bj, sya1ed, sya2ed, pts-vp-pli1); vippaonaggā (mr)" data-ref="sc27, ms22J_3282, msdiv27"><i>Ambettha vippasākhaggā,</i></a><br>
<a><i>palālakhalasannibhā;</i></a><br>
<a data-var="Kosambasaḷalā → kosumbhasalalā (bj); kosumbasalaḷā (sya1ed, sya2ed); kosumbhasalaḷā (pts-vp-pli1)"><i>Kosambasaḷalā nīpā,</i></a><br>
<a><i>pakkatālavilambino”.</i></a></p>
<p><a data-ref="sc28, pts-vp-pli5.9, ms22J_3283, msdiv28"><i>“Mālī tiriṭī kāyūrī,</i></a><br>
<a data-var="candanussado → candanassado (bj)"><i>aṅgadī candanussado;</i></a><br>
<a><i>Rattiṃ tvaṃ paricāresi,</i></a><br>
<a><i>divā vedesi vedanaṃ.</i></a></p>
<p><a data-ref="sc29, ms22J_3284, msdiv29"><i>Soḷasitthisahassāni,</i></a><br>
<a><i>yā temā paricārikā;</i></a><br>
<a><i>Evaṃ mahānubhāvosi,</i></a><br>
<a><i>abbhuto lomahaṃsano.</i></a></p>
<p><a data-ref="sc30, ms22J_3285, msdiv30"><i>Kiṃ kammamakarī pubbe,</i></a><br>
<a><i>pāpaṃ attadukhāvahaṃ;</i></a><br>
<a><i>Yaṃ karitvā manussesu,</i></a><br>
<a><i>piṭṭhimaṃsāni khādasi”.</i></a></p>
<p><a data-ref="sc31, pts-vp-pli5.10, ms22J_3286, msdiv31"><i>“Ajjhenāni paṭiggayha,</i></a><br>
<a data-var="gadhito → gathito (bj, pts-vp-pli1); giddhito (sya1ed, sya2ed, mr); giddhiko (Ma-aka)"><i>kāmesu gadhito ahaṃ;</i></a><br>
<a><i>Acariṃ dīghamaddhānaṃ,</i></a><br>
<a><i>paresaṃ ahitāyahaṃ.</i></a></p>
<p><a data-ref="sc32, ms22J_3287, msdiv32"><i>Yo piṭṭhimaṃsiko hoti,</i></a><br>
<a><i>evaṃ ukkacca khādati;</i></a><br>
<a><i>Yathāhaṃ ajja khādāmi,</i></a><br>
<a><i>piṭṭhimaṃsāni attano”ti.</i></a></p>
</blockquote>
<p class="endsutta"><a data-ref="sc33, ms22J_3288"><i>Kiṃchandajātakaṃ paṭhamaṃ.</i></a></p>
</article>
</section>
</div>
</body>
</html>
