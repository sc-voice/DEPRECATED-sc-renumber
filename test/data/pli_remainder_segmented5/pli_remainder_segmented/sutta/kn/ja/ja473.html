<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja473">
<article>
<div class="hgroup">
<p class="division"><a><i>Jātaka</i></a></p>
<p><a><i>Dvādasakanipāta</i></a></p>
<p><a><i>Cūḷakuṇālavagga</i></a></p>
<h1><a><i>10. Mittāmittajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.197, ms22J_2368, msdiv121"><i>“Kāni kammāni kubbānaṃ,</i></a><br>
<a><i>kathaṃ viññū parakkame;</i></a><br>
<a><i>Amittaṃ jāneyya medhāvī,</i></a><br>
<a><i>disvā sutvā ca paṇḍito”.</i></a></p>
<p><a data-ref="sc2, ms22J_2369, msdiv122"><i>“Na naṃ umhayate disvā,</i></a><br>
<a><i>na ca naṃ paṭinandati;</i></a><br>
<a data-var="Cakkhūni cassa → cakkhūnissa (sya1ed, sya2ed, mr)"><i>Cakkhūni cassa na dadāti,</i></a><br>
<a><i>paṭilomañca vattati.</i></a></p>
<p><a data-ref="sc3, ms22J_2370, msdiv123"><i>Amitte tassa bhajati,</i></a><br>
<a><i>mitte tassa na sevati;</i></a><br>
<a><i>Vaṇṇakāme nivāreti,</i></a><br>
<a><i>akkosante pasaṃsati.</i></a></p>
<p><a data-ref="sc4, ms22J_2371, msdiv124"><i>Guyhañca tassa nakkhāti,</i></a><br>
<a><i>tassa guyhaṃ na gūhati;</i></a><br>
<a><i>Kammaṃ tassa na vaṇṇeti,</i></a><br>
<a><i>paññassa nappasaṃsati.</i></a></p>
<p><a data-ref="sc5, ms22J_2372, msdiv125"><i>Abhave nandati tassa,</i></a><br>
<a><i>bhave tassa na nandati;</i></a><br>
<a data-var="Accheraṃ → acchariyaṃ (bj, sya1ed, sya2ed, pts-vp-pli1)"><i>Accheraṃ bhojanaṃ laddhā,</i></a><br>
<a><i>tassa nuppajjate sati;</i></a><br>
<a><i>Tato naṃ nānukampati,</i></a><br>
<a data-var="aho sopi → ahāsopi (si, sya1ed, sya2ed, mr)"><i>aho sopi labheyyito.</i></a></p>
<p><a data-ref="sc6, ms22J_2373, msdiv126"><i>Iccete soḷasākārā,</i></a><br>
<a><i>amittasmiṃ patiṭṭhitā;</i></a><br>
<a><i>Yehi amittaṃ jāneyya,</i></a><br>
<a><i>disvā sutvā ca paṇḍito”.</i></a></p>
<p><a data-ref="sc7, pts-vp-pli4.198, ms22J_2374, msdiv127"><i>“Kāni kammāni kubbānaṃ,</i></a><br>
<a><i>kathaṃ viññū parakkame;</i></a><br>
<a><i>Mittaṃ jāneyya medhāvī,</i></a><br>
<a><i>disvā sutvā ca paṇḍito.</i></a></p>
<p><a data-ref="sc8, ms22J_2375, msdiv128"><i>Pavutthaṃ tassa sarati,</i></a><br>
<a><i>āgataṃ abhinandati;</i></a><br>
<a><i>Tato kelāyito hoti,</i></a><br>
<a><i>vācāya paṭinandati.</i></a></p>
<p><a data-ref="sc9, ms22J_2376, msdiv129"><i>Mitte tasseva bhajati,</i></a><br>
<a><i>amitte tassa na sevati;</i></a><br>
<a><i>Akkosante nivāreti,</i></a><br>
<a><i>vaṇṇakāme pasaṃsati.</i></a></p>
<p><a data-ref="sc10, ms22J_2377, msdiv130"><i>Guyhañca tassa akkhāti,</i></a><br>
<a><i>tassa guyhañca gūhati;</i></a><br>
<a><i>Kammañca tassa vaṇṇeti,</i></a><br>
<a data-var="paññaṃ tassa → paññamassa (sya1ed, sya2ed, mr)"><i>paññaṃ tassa pasaṃsati.</i></a></p>
<p><a data-var="Bhave ca nandati tassa → bhave nandati tassa ca (mr)" data-ref="sc11, ms22J_2378, msdiv131"><i>Bhave ca nandati tassa,</i></a><br>
<a><i>abhave tassa na nandati;</i></a><br>
<a data-var="Accheraṃ → acchariyaṃ (bj, sya1ed, sya2ed, pts-vp-pli1)"><i>Accheraṃ bhojanaṃ laddhā,</i></a><br>
<a><i>tassa uppajjate sati;</i></a><br>
<a><i>Tato naṃ anukampati,</i></a><br>
<a data-var="aho sopi → pahāsopi (sya1ed, sya2ed, mr)"><i>aho sopi labheyyito.</i></a></p>
<p><a data-ref="sc12, ms22J_2379, msdiv132"><i>Iccete soḷasākārā,</i></a><br>
<a><i>Mittasmiṃ suppatiṭṭhitā;</i></a><br>
<a data-var="mittañca jāneyya → mittaṃ sujāneyya (pts-vp-pli1, mr)"><i>Yehi mittañca jāneyya,</i></a><br>
<a><i>Disvā sutvā ca paṇḍito”ti. (1779)</i></a></p>
</blockquote>
<p class="endsutta"><a data-ref="sc13, ms22J_2380"><i>Mittāmittajātakaṃ dasamaṃ.</i></a></p>
<p class="endsection"><a data-ref="sc14, ms22J_2381"><i>Dvādasakanipātaṃ niṭṭhitaṃ.</i></a></p>
<p class="uddana-intro"><a data-ref="sc15, ms22J_2382"><i>Tassuddānaṃ</i></a></p>
<blockquote class="uddanagatha">
<p><a data-ref="sc16, ms22J_2383"><i>Lahucitta sasāla kasanti puna,</i></a><br>
<a><i>Atha kāma dasakhaluṭṭhānavaro;</i></a><br>
<a><i>Atha kaṇha sukosiya meṇḍavaro,</i></a><br>
<a><i>Padumo puna mittavarena dasāti.</i></a></p>
</blockquote>
</article>
</section>
</div>
</body>
</html>
