<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja452">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>14. Bhūripaññajātaka</i></a></h1>
</div>
<blockquote class="gatha">
<p><a data-var="tvaṃ api → tvampi (bj); tuvampi (sya1ed, sya2ed); tvaṃ asi (mr)" data-ref="sc1, pts-vp-pli4.72, ms22J_2066, msdiv145"><i>“Saccaṃ kira tvaṃ api bhūripañña,</i></a><br>
<a><i>Yā tādisī sīri dhitī matī ca;</i></a><br>
<a><i>Na tāyatebhāvavasūpanitaṃ,</i></a><br>
<a><i>Yo yavakaṃ bhuñjasi appasūpaṃ”.</i></a></p>
<p><a data-ref="sc2, ms22J_2067, msdiv146"><i>“Sukhaṃ dukkhena paripācayanto,</i></a><br>
<a><i>Kālā kālaṃ vicinaṃ chandachanno;</i></a><br>
<a><i>Atthassa dvārāni avāpuranto,</i></a><br>
<a><i>Tenāhaṃ tussāmi yavodanena.</i></a></p>
<p><a data-ref="sc3, ms22J_2068, msdiv147"><i>Kālañca ñatvā abhijīhanāya,</i></a><br>
<a><i>Mantehi atthaṃ paripācayitvā;</i></a><br>
<a><i>Vijambhissaṃ sīhavijambhitāni,</i></a><br>
<a><i>Tāyiddhiyā dakkhasi maṃ punāpi”.</i></a></p>
<p><a data-var="Sukhīpi heke → sukhīhi eke (bj); sukhīti heke (?)" data-ref="sc4, ms22J_2069, msdiv148"><i>“Sukhīpi heke na karonti pāpaṃ,</i></a><br>
<a><i>Avaṇṇasaṃsaggabhayā puneke;</i></a><br>
<a><i>Pahū samāno vipulatthacintī,</i></a><br>
<a><i>Kiṃkāraṇā me na karosi dukkhaṃ”.</i></a></p>
<p><a data-ref="sc5, ms22J_2070, msdiv149"><i>“Na paṇḍitā attasukhassa hetu,</i></a><br>
<a><i>Pāpāni kammāni samācaranti;</i></a><br>
<a><i>Dukkhena phuṭṭhā khalitāpi santā,</i></a><br>
<a><i>Chandā ca dosā na jahanti dhammaṃ”.</i></a></p>
<p><a data-ref="sc6, ms22J_2071, msdiv150"><i>“Yena kenaci vaṇṇena,</i></a><br>
<a><i>mudunā dāruṇena vā;</i></a><br>
<a><i>Uddhare dīnamattānaṃ,</i></a><br>
<a><i>pacchā dhammaṃ samācare”.</i></a></p>
<p><a data-ref="sc7, ms22J_2072, msdiv151"><i>“Yassa rukkhassa chāyāya,</i></a><br>
<a><i>nisīdeyya sayeyya vā;</i></a><br>
<a><i>Na tassa sākhaṃ bhañjeyya,</i></a><br>
<a><i>mittadubbho hi pāpako.</i></a></p>
<p><a data-var="Yassāpi → yassāhi (bj, mr) | puriso → manujo (bj)" data-ref="sc8, ms22J_2073, msdiv152"><i>Yassāpi dhammaṃ puriso vijaññā,</i></a><br>
<a><i>Ye cassa kaṅkhaṃ vinayanti santo;</i></a><br>
<a><i>Taṃ hissa dīpañca parāyanañca,</i></a><br>
<a><i>Na tena mettiṃ jarayetha pañño”.</i></a></p>
<p><a data-ref="sc9, ms22J_2074, msdiv153"><i>“Alaso gihī kāmabhogī na sādhu,</i></a><br>
<a><i>Asaññato pabbajito na sādhu;</i></a><br>
<a><i>Rājā na sādhu anisammakārī,</i></a><br>
<a><i>Yo paṇḍito kodhano taṃ na sādhu.</i></a></p>
<p><a data-ref="sc10, ms22J_2075, msdiv154"><i>Nisamma khattiyo kayirā,</i></a><br>
<a><i>nānisamma disampati;</i></a><br>
<a><i>Nisammakārino rāja,</i></a><br>
<a><i>yaso kitti ca vaḍḍhatī”ti.</i></a></p>
</blockquote>
<p class="endsutta"><a data-var="Bhūripaññajātakaṃ → bhūripañhājātakaṃ (sya1ed, sya2ed); bhūripañhajātakaṃ (pts-vp-pli1)" data-ref="sc11, ms22J_2076"><i>Bhūripaññajātakaṃ cuddasamaṃ.</i></a></p>
</article>
</section>
</div>
</body>
</html>
