<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja352">
<article>
<div class="hgroup">
<p class="division"><a><i>Jātaka</i></a></p>
<p><a><i>Pañcakanipāta</i></a></p>
<p><a><i>Maṇikuṇḍalavagga</i></a></p>
<h1><a><i>2. Sujātajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli3.156, ms22J_1152, msdiv6"><i>“Kiṃ nu santaramānova,</i></a><br>
<a><i>lāyitvā haritaṃ tiṇaṃ;</i></a><br>
<a><i>Khāda khādāti lapasi,</i></a><br>
<a><i>gatasattaṃ jaraggavaṃ.</i></a></p>
<p><a data-ref="sc2, ms22J_1153, msdiv7"><i>Na hi annena pānena,</i></a><br>
<a><i>mato goṇo samuṭṭhahe;</i></a><br>
<a><i>Tvañca tucchaṃ vilapasi,</i></a><br>
<a><i>yathā taṃ dummatī tathā”.</i></a></p>
<p><a data-ref="sc3, ms22J_1154, msdiv8"><i>“Tatheva tiṭṭhati sīsaṃ,</i></a><br>
<a><i>hatthapādā ca vāladhi;</i></a><br>
<a data-var="tatheva tiṭṭhanti → so tāta tatheva tiṭṭhati (mr)"><i>Sotā tatheva tiṭṭhanti,</i></a><br>
<a><i>maññe goṇo samuṭṭhahe.</i></a></p>
<p><a data-var="sīsañca → sīsaṃ vā (bj, sya1ed, sya2ed, pts-vp-pli1)" data-ref="sc4, ms22J_1155, msdiv9"><i>Nevayyakassa sīsañca,</i></a><br>
<a><i>hatthapādā ca dissare;</i></a><br>
<a><i>Rudaṃ mattikathūpasmiṃ,</i></a><br>
<a><i>nanu tvaññeva dummati”.</i></a></p>
<p><a data-ref="sc5, pts-vp-pli3.157, ms22J_1156, msdiv10"><i>“Ādittaṃ vata maṃ santaṃ,</i></a><br>
<a><i>ghatasittaṃva pāvakaṃ;</i></a><br>
<a data-var="osiñcaṃ → osiñci (mr)"><i>Vārinā viya osiñcaṃ,</i></a><br>
<a><i>sabbaṃ nibbāpaye daraṃ.</i></a></p>
<p><a data-var="Abbahī → abbūḷhaṃ (bj, sya1ed, sya2ed); abbahi (pts-vp-pli1); abbhūḷhaṃ (mr)" data-ref="sc6, ms22J_1157, msdiv11"><i>Abbahī vata me sallaṃ,</i></a><br>
<a data-var="yamāsi hadayassitaṃ → sokaṃ hadayanissitaṃ (bj, sya1ed, sya2ed); yamāsi hadayanissitaṃ (pts-vp-pli1)"><i>yamāsi hadayassitaṃ;</i></a><br>
<a><i>Yo me sokaparetassa,</i></a><br>
<a><i>pitusokaṃ apānudi.</i></a></p>
<p><a data-ref="sc7, ms22J_1158, msdiv12"><i>Sohaṃ abbūḷhasallosmi,</i></a><br>
<a><i>vītasoko anāvilo;</i></a><br>
<a><i>Na socāmi na rodāmi,</i></a><br>
<a><i>tava sutvāna māṇava.</i></a></p>
<p><a data-ref="sc8, ms22J_1159, msdiv13"><i>Evaṃ karonti sappaññā,</i></a><br>
<a><i>ye honti anukampakā;</i></a><br>
<a><i>Vinivattenti sokamhā,</i></a><br>
<a><i>sujāto pitaraṃ yathā”ti.</i></a></p>
</blockquote>
<p class="endsutta"><a data-ref="sc9, ms22J_1160"><i>Sujātajātakaṃ dutiyaṃ.</i></a></p>
</article>
</section>
</div>
</body>
</html>
