<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja525">
<article>
<div class="hgroup">
<p class="division"><a><i>Jātaka</i></a></p>
<p><a><i>Cattālīsanipāta</i></a></p>
<p><a><i>Tesakuṇavagga</i></a></p>
<h1><a data-var="5 Cūḷasutasomajātaka → cullasutasomajātakaṃ (bj, sya1ed, sya2ed); cullasutasomajātaka (pts-vp-pli1)"><i>5 Cūḷasutasomajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.178, ms23J_200, msdiv195"><i>“Āmantayāmi nigamaṃ,</i></a><br>
<a data-var="parissaje → pārisajje ca (bj, sya1ed, sya2ed); parīsaje (pts-vp-pli1)"><i>mittāmacce parissaje;</i></a><br>
<a><i>Sirasmiṃ palitaṃ jātaṃ,</i></a><br>
<a><i>pabbajjaṃ dāni rocahaṃ”.</i></a></p>
<p><a data-ref="sc2, ms23J_201, msdiv196"><i>“Abhumme kathaṃ nu bhaṇasi,</i></a><br>
<a data-var="kappesi → kampesi (pts-vp-pli1)"><i>Sallaṃ me deva urasi kappesi;</i></a><br>
<a><i>Sattasatā te bhariyā,</i></a><br>
<a><i>Kathaṃ nu te tā bhavissanti”.</i></a></p>
<p><a data-ref="sc3, ms23J_202, msdiv197"><i>“Paññāyihinti etā,</i></a><br>
<a><i>Daharā aññampi tā gamissanti;</i></a><br>
<a><i>Saggañcassa patthayāno,</i></a><br>
<a><i>Tena ahaṃ pabbajissāmi”.</i></a></p>
<p><a data-ref="sc4, pts-vp-pli5.179, ms23J_203, msdiv198"><i>“Dulladdhaṃ me āsi sutasoma,</i></a><br>
<a><i>Yassa te homahaṃ mātā;</i></a><br>
<a><i>Yaṃ me vilapantiyā,</i></a><br>
<a><i>Anapekkho pabbajasi deva.</i></a></p>
<p><a data-ref="sc5, ms23J_204, msdiv199"><i>Dulladdhaṃ me āsi sutasoma,</i></a><br>
<a><i>Yaṃ taṃ ahaṃ vijāyissaṃ;</i></a><br>
<a><i>Yaṃ me vilapantiyā,</i></a><br>
<a><i>Anapekkho pabbajasi deva”.</i></a></p>
<p><a data-ref="sc6, ms23J_205, msdiv200"><i>“Ko nāmeso dhammo,</i></a><br>
<a><i>Sutasoma kā ca nāma pabbajjā;</i></a><br>
<a><i>Yaṃ no amhe jiṇṇe,</i></a><br>
<a><i>Anapekkho pabbajasi deva.</i></a></p>
<p><a data-ref="sc7, ms23J_206, msdiv201"><i>Puttāpi tuyhaṃ bahavo,</i></a><br>
<a><i>daharā appattayobbanā;</i></a><br>
<a data-var="tepi → te (bj, pts-vp-pli1)"><i>Mañjū tepi taṃ apassantā,</i></a><br>
<a><i>maññe dukkhaṃ nigacchanti”.</i></a></p>
<p><a data-ref="sc8, ms23J_207, msdiv202"><i>“Puttehi ca me etehi,</i></a><br>
<a><i>Daharehi appattayobbanehi;</i></a><br>
<a><i>Mañjūhi sabbehipi tumhehi,</i></a><br>
<a data-var="vināsabhāvo → vinābhāvo (bj, sya1ed, sya2ed, pts-vp-pli1)"><i>Cirampi ṭhatvā vināsabhāvo”.</i></a></p>
<p><a data-ref="sc9, ms23J_208, msdiv203"><i>“Chinnaṃ nu tuyhaṃ hadayaṃ,</i></a><br>
<a data-var="te → ādu (bj, pts-vp-pli1); ādū (sya1ed, sya2ed)"><i>Adu te karuṇā ca natthi amhesu;</i></a><br>
<a data-var="vikandantiyo → vikkandantiyo (bj); pi kandantiyo (pts-vp-pli1)"><i>Yaṃ no vikandantiyo,</i></a><br>
<a><i>Anapekkho pabbajasi deva”.</i></a></p>
<p><a data-ref="sc10, pts-vp-pli5.181, ms23J_209, msdiv204"><i>“Na ca mayhaṃ chinnaṃ hadayaṃ,</i></a><br>
<a><i>Atthi karuṇāpi mayhaṃ tumhesu;</i></a><br>
<a><i>Saggañca patthayāno,</i></a><br>
<a data-var="Tena ahaṃ → tenāhaṃ (bj, sya1ed, sya2ed); tenamahaṃ (pts-vp-pli1)"><i>Tena ahaṃ pabbajissāmi”.</i></a></p>
<p><a data-ref="sc11, ms23J_210, msdiv205"><i>“Dulladdhaṃ me āsi,</i></a><br>
<a><i>Sutasoma yassa te ahaṃ bhariyā;</i></a><br>
<a><i>Yaṃ me vilapantiyā,</i></a><br>
<a><i>Anapekkho pabbajasi deva.</i></a></p>
<p><a data-ref="sc12, ms23J_211, msdiv206"><i>Dulladdhaṃ me āsi,</i></a><br>
<a><i>Sutasoma yassa te ahaṃ bhariyā;</i></a><br>
<a data-var="Yaṃ me kucchipaṭisandhiṃ → maṃ kucchimatiṃ santiṃ (pts-vp-pli1)"><i>Yaṃ me kucchipaṭisandhiṃ,</i></a><br>
<a><i>Anapekkho pabbajasi deva.</i></a></p>
<p><a data-ref="sc13, ms23J_212, msdiv207"><i>Paripakko me gabbho,</i></a><br>
<a><i>Kucchigato yāva naṃ vijāyāmi;</i></a><br>
<a><i>Māhaṃ ekā vidhavā,</i></a><br>
<a><i>Pacchā dukkhāni addakkhiṃ”.</i></a></p>
<p><a data-ref="sc14, pts-vp-pli5.182, ms23J_213, msdiv208"><i>“Paripakko te gabbho,</i></a><br>
<a data-var="tvaṃ → naṃ (pts-vp-pli1)"><i>Kucchigato iṅgha tvaṃ vijāyassu;</i></a><br>
<a><i>Puttaṃ anomavaṇṇaṃ,</i></a><br>
<a><i>Taṃ hitvā pabbajissāmi”.</i></a></p>
<p><a data-ref="sc15, ms23J_214, msdiv209"><i>“Mā tvaṃ cande rudi,</i></a><br>
<a><i>Mā soci vanatimiramattakkhi;</i></a><br>
<a data-var="varapāsādaṃ → ca pāsādaṃ (pts-vp-pli1)"><i>Āroha varapāsādaṃ,</i></a><br>
<a><i>Anapekkho ahaṃ gamissāmi”.</i></a></p>
<p><a data-ref="sc16, ms23J_215, msdiv210"><i>“Ko taṃ amma kopesi,</i></a><br>
<a><i>Kiṃ rodasi pekkhasi ca maṃ bāḷhaṃ;</i></a><br>
<a data-var="Kaṃ avajjhaṃ ghātemi → ghātemi km avajjhaṃ (pts-vp-pli1); taṃ avajjhaṃ ghātemi (mr)"><i>Kaṃ avajjhaṃ ghātemi,</i></a><br>
<a><i>Ñātīnaṃ udikkhamānānaṃ”.</i></a></p>
<p><a data-ref="sc17, pts-vp-pli5.183, ms23J_216, msdiv211"><i>“Na hi so sakkā hantuṃ,</i></a><br>
<a data-var="Vijitāvī → jīvitāvī (pts-vp-pli1)"><i>Vijitāvī yo maṃ tāta kopesi;</i></a><br>
<a><i>Pitā te maṃ tāta avaca,</i></a><br>
<a><i>Anapekkho ahaṃ gamissāmi”.</i></a></p>
<p><a data-ref="sc18, ms23J_217, msdiv212"><i>“Yohaṃ pubbe niyyāmi,</i></a><br>
<a><i>Uyyānaṃ mattakuñjare ca yodhemi;</i></a><br>
<a><i>Sutasome pabbajite,</i></a><br>
<a><i>Kathaṃ nu dāni karissāmi”.</i></a></p>
<p><a data-var="Mātucca → mātu ca (bj, sya1ed, sya2ed) | rudantyā → rudatyā (pts-vp-pli1)" data-ref="sc19, ms23J_218, msdiv213"><i>“Mātucca me rudantyā,</i></a><br>
<a><i>Jeṭṭhassa ca bhātuno akāmassa;</i></a><br>
<a><i>Hatthepi te gahessaṃ,</i></a><br>
<a data-var="gacchasi → gañchisi (pts-vp-pli1)"><i>Na hi gacchasi no akāmānaṃ”.</i></a></p>
<p><a data-ref="sc20, pts-vp-pli5.184, ms23J_219, msdiv214"><i>“Uṭṭhehi tvaṃ dhāti,</i></a><br>
<a><i>Imaṃ kumāraṃ ramehi aññattha;</i></a><br>
<a data-var="paripanthamakāsi → … makā (bj, pts-vp-pli1)"><i>Mā me paripanthamakāsi,</i></a><br>
<a><i>Saggaṃ mama patthayānassa”.</i></a></p>
<p><a data-var="dadeyyaṃ → jaheyyaṃ (pts-vp-pli1)" data-ref="sc21, ms23J_220, msdiv215"><i>“Yaṃnūnimaṃ dadeyyaṃ pabhaṅkaraṃ,</i></a><br>
<a data-var="imināttho → ko nu me iminā attho (bj, sya1ed, sya2ed); ko nu me nattho (pts-vp-pli1)"><i>Ko nu me imināttho;</i></a><br>
<a><i>Sutasome pabbajite,</i></a><br>
<a><i>Kiṃ nu menaṃ karissāmi”.</i></a></p>
<p><a data-ref="sc22, ms23J_221, msdiv216"><i>“Koso ca tuyhaṃ vipulo,</i></a><br>
<a><i>Koṭṭhāgārañca tuyhaṃ paripūraṃ;</i></a><br>
<a><i>Pathavī ca tuyhaṃ vijitā,</i></a><br>
<a data-var="pabbaji → pabbajassu (bj); pabbaja (pts-vp-pli1)"><i>Ramassu mā pabbaji deva”.</i></a></p>
<p><a data-ref="sc23, ms23J_222, msdiv217"><i>“Koso ca mayhaṃ vipulo,</i></a><br>
<a><i>Koṭṭhāgārañca mayhaṃ paripūraṃ;</i></a><br>
<a><i>Pathavī ca mayhaṃ vijitā,</i></a><br>
<a><i>Taṃ hitvā pabbajissāmi”.</i></a></p>
<p><a data-ref="sc24, pts-vp-pli5.185, ms23J_223, msdiv218"><i>“Mayhampi dhanaṃ pahūtaṃ,</i></a><br>
<a data-var="Saṅkhātuṃ → saṅkhyātuṃ (bj)"><i>Saṅkhātuṃ nopi deva sakkomi;</i></a><br>
<a data-var="Taṃ te dadāmi sabbampi → taṃ deva te dadāmi sabbampi (bj); tan te dadāmi sabbaṃ (pts-vp-pli1)"><i>Taṃ te dadāmi sabbampi,</i></a><br>
<a><i>Ramassu mā pabbaji deva”.</i></a></p>
<p><a data-var="Jānāmi → jānāmi te (bj, sya1ed, sya2ed)" data-ref="sc25, ms23J_224, msdiv219"><i>“Jānāmi dhanaṃ pahūtaṃ,</i></a><br>
<a><i>Kulavaddhana pūjito tayā casmi;</i></a><br>
<a><i>Saggañca patthayāno,</i></a><br>
<a><i>Tena ahaṃ pabbajissāmi.</i></a></p>
<p><a data-ref="sc26, ms23J_225, msdiv220"><i>Ukkaṇṭhitosmi bāḷhaṃ,</i></a><br>
<a data-var="āvisati → āvīsati (mr)"><i>Arati maṃ somadatta āvisati;</i></a><br>
<a data-var="Bahukāpi → bahukā hi (bj, sya1ed, sya2ed)"><i>Bahukāpi me antarāyā,</i></a><br>
<a><i>Ajjevāhaṃ pabbajissāmi”.</i></a></p>
<p><a data-ref="sc27, ms23J_226, msdiv221"><i>“Idañca tuyhaṃ rucitaṃ,</i></a><br>
<a><i>Sutasoma ajjeva dāni tvaṃ pabbaja;</i></a><br>
<a><i>Ahampi pabbajissāmi,</i></a><br>
<a><i>Na ussahe tayā vinā ahaṃ ṭhātuṃ”.</i></a></p>
<p><a data-ref="sc28, pts-vp-pli5.186, ms23J_227, msdiv222"><i>“Na hi sakkā pabbajituṃ,</i></a><br>
<a><i>Nagare na hi paccati janapade ca;</i></a><br>
<a><i>Sutasome pabbajite,</i></a><br>
<a><i>Kathaṃ nu dāni karissāma.</i></a></p>
<p><a data-ref="sc29, ms23J_228, msdiv223"><i>Upanīyatidaṃ maññe,</i></a><br>
<a><i>Parittaṃ udakaṃva caṅkavāramhi;</i></a><br>
<a><i>Evaṃ suparittake jīvite,</i></a><br>
<a><i>Na ca pamajjituṃ kālo.</i></a></p>
<p><a data-ref="sc30, ms23J_229, msdiv224"><i>Upanīyatidaṃ maññe,</i></a><br>
<a><i>Parittaṃ udakaṃva caṅkavāramhi;</i></a><br>
<a><i>Evaṃ suparittake jīvite,</i></a><br>
<a data-var="Andhabālā → atha bālā (bj, sya1ed, sya2ed, pts-vp-pli1)"><i>Andhabālā pamajjanti.</i></a></p>
<p><a data-ref="sc31, ms23J_230, msdiv225"><i>Te vaḍḍhayanti nirayaṃ,</i></a><br>
<a><i>Tiracchānayoniñca pettivisayañca;</i></a><br>
<a><i>Taṇhāya bandhanabaddhā,</i></a><br>
<a><i>Vaḍḍhenti asurakāyaṃ”.</i></a></p>
<p><a data-ref="sc32, pts-vp-pli5.187, ms23J_231, msdiv226"><i>“Ūhaññate rajaggaṃ,</i></a><br>
<a data-var="pubbakamhi ca → pupphakamhi ca (bj, sya1ed, sya2ed); pupphakamhi (pts-vp-pli1)"><i>Avidūre pubbakamhi ca pāsāde;</i></a><br>
<a><i>Maññe no kesā chinnā,</i></a><br>
<a><i>Yasassino dhammarājassa”.</i></a></p>
<p><a data-ref="sc33, pts-vp-pli5.188, ms23J_232, msdiv227"><i>“Ayamassa pāsādo,</i></a><br>
<a data-var="Sovaṇṇapupphamālyavītikiṇṇo → sovaṇṇo puppha … (pts-vp-pli1)"><i>Sovaṇṇapupphamālyavītikiṇṇo;</i></a><br>
<a data-var="Yahimanuvicari → yamhi … (pts-vp-pli1)"><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc34, ms23J_233, msdiv228"><i>Ayamassa pāsādo,</i></a><br>
<a><i>Sovaṇṇapupphamālyavītikiṇṇo;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-ref="sc35, ms23J_234, msdiv229"><i>Idamassa kūṭāgāraṃ,</i></a><br>
<a data-var="Sovaṇṇapupphamālyavītikiṇṇaṃ → sovaṇṇo puppha … (pts-vp-pli1)"><i>Sovaṇṇapupphamālyavītikiṇṇaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc36, ms23J_235, msdiv230"><i>Idamassa kūṭāgāraṃ,</i></a><br>
<a data-var="Sovaṇṇapupphamālyavītikiṇṇaṃ → sovaṇṇaṃ puppha … (pts-vp-pli1)"><i>Sovaṇṇapupphamālyavītikiṇṇaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-ref="sc37, ms23J_236, msdiv231"><i>Ayamassa asokavanikā,</i></a><br>
<a><i>Supupphitā sabbakālikā rammā;</i></a><br>
<a><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc38, ms23J_237, msdiv232"><i>Ayamassa asokavanikā,</i></a><br>
<a><i>Supupphitā sabbakālikā rammā;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-ref="sc39, pts-vp-pli5.189, ms23J_238, msdiv233"><i>Idamassa uyyānaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc40, ms23J_239, msdiv234"><i>Idamassa uyyānaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-ref="sc41, ms23J_240, msdiv235"><i>Idamassa kaṇikāravanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc42, ms23J_241, msdiv236"><i>Idamassa kaṇikāravanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-var="pāṭalivanaṃ → pāṭaḷīvanaṃ (bj)" data-ref="sc43, ms23J_242, msdiv237"><i>Idamassa pāṭalivanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc44, ms23J_243, msdiv238"><i>Idamassa pāṭalivanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-ref="sc45, ms23J_244, msdiv239"><i>Idamassa ambavanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc46, ms23J_245, msdiv240"><i>Idamassa ambavanaṃ,</i></a><br>
<a><i>Supupphitaṃ sabbakālikaṃ rammaṃ;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-ref="sc47, pts-vp-pli5.190, ms23J_246, msdiv241"><i>Ayamassa pokkharaṇī,</i></a><br>
<a><i>Sañchannā aṇḍajehi vītikiṇṇā;</i></a><br>
<a><i>Yahimanuvicari rājā,</i></a><br>
<a><i>Parikiṇṇo itthāgārehi.</i></a></p>
<p><a data-ref="sc48, ms23J_247, msdiv242"><i>Ayamassa pokkharaṇī,</i></a><br>
<a><i>Sañchannā aṇḍajehi vītikiṇṇā;</i></a><br>
<a><i>Yahimanuvicari rājā,</i></a><br>
<a><i>Parikiṇṇo ñātisaṅghena.</i></a></p>
<p><a data-var="kho → rājā kho (bj, sya1ed, sya2ed, pts-vp-pli1)" data-ref="sc49, ms23J_248, msdiv243"><i>Rājā vo kho pabbajito,</i></a><br>
<a data-var="pahatvāna → pahantvāna (bj, sya1ed, sya2ed, mr)"><i>Sutasomo rajjaṃ imaṃ pahatvāna;</i></a><br>
<a><i>Kāsāyavatthavasano,</i></a><br>
<a data-var="ekako → ekakova (bj)"><i>Nāgova ekako carati”.</i></a></p>
<p><a data-ref="sc50, pts-vp-pli5.191, ms23J_249, msdiv244"><i>“Māssu pubbe ratikīḷitāni,</i></a><br>
<a data-var="anussarittha → anussarittho (pts-vp-pli1)"><i>Hasitāni ca anussarittha;</i></a><br>
<a><i>Mā vo kāmā haniṃsu,</i></a><br>
<a data-var="Rammaṃ hi → surammañhi (sya1ed, sya2ed, mr) | sudassanaṃ → sudassanaṃ nāma (bj)"><i>Rammaṃ hi sudassanaṃ nagaraṃ.</i></a></p>
<p><a data-var="Mettacittañca → mettaṃ cittañca (bj); mettañca (pts-vp-pli1)" data-ref="sc51, ms23J_250, msdiv245"><i>Mettacittañca bhāvetha,</i></a><br>
<a><i>Appamāṇaṃ divā ca ratto ca;</i></a><br>
<a data-var="Agacchittha → atha gañchittha (bj, pts-vp-pli1); atha gacchittha (sya1ed, sya2ed)"><i>Agacchittha devapuraṃ,</i></a><br>
<a data-var="puññakamminan”ti → puññakammānanti (pts-vp-pli1)"><i>Āvāsaṃ puññakamminan”ti. (3219)</i></a></p>
</blockquote>
<p class="endsutta"><a data-var="Cūḷasutasomajātakaṃ → cullasutasomajātakaṃ (bj, sya1ed, sya2ed, pts-vp-pli1)" data-ref="sc52, ms23J_251"><i>Cūḷasutasomajātakaṃ pañcamaṃ.</i></a></p>
<p class="endsection"><a data-ref="sc53, ms23J_252"><i>Cattālīsanipātaṃ niṭṭhitaṃ.</i></a></p>
<p class="uddana-intro"><a data-ref="sc54, ms23J_253"><i>Tassuddānaṃ</i></a></p>
<blockquote class="uddanagatha">
<p><a data-ref="sc55, ms23J_254"><i>Suvapaṇḍitajambukakuṇḍalino,</i></a><br>
<a><i>Varakaññamalambusajātakañca;</i></a><br>
<a><i>Pavaruttamasaṅkhasirīvhayako,</i></a><br>
<a><i>Sutasomaarindhamarājavaro.</i></a></p>
</blockquote>
</article>
</section>
</div>
</body>
</html>
