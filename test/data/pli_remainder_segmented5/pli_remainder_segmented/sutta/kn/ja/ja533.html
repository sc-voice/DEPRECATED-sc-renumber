<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja533">
<article>
<div class="hgroup">
<p class="division"><a><i>Jātaka</i></a></p>
<p><a><i>Asītinipāta</i></a></p>
<p><a><i>Cūḷahaṃsavagga</i></a></p>
<h1><a data-var="1 Cūḷahaṃsajātaka → cullahaṃsajātakaṃ (bj, sya1ed, sya2ed, pts-vp-pli1)"><i>1 Cūḷahaṃsajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.339, ms23J_771, msdiv1"><i>“Sumukha anupacinantā,</i></a><br>
<a><i>pakkamanti vihaṅgamā;</i></a><br>
<a><i>Gaccha tuvampi mā kaṅkhi,</i></a><br>
<a data-var="baddhe → bandhe (sya1ed, sya2ed, mr)"><i>natthi baddhe sahāyatā”.</i></a></p>
<p><a data-ref="sc2, ms23J_772, msdiv2"><i>“Gacche vāhaṃ na vā gacche,</i></a><br>
<a><i>na tena amaro siyaṃ;</i></a><br>
<a><i>Sukhitaṃ taṃ upāsitvā,</i></a><br>
<a><i>dukkhitaṃ taṃ kathaṃ jahe.</i></a></p>
<p><a data-ref="sc3, ms23J_773, msdiv3"><i>Maraṇaṃ vā tayā saddhiṃ,</i></a><br>
<a><i>jīvitaṃ vā tayā vinā;</i></a><br>
<a><i>Tadeva maraṇaṃ seyyo,</i></a><br>
<a><i>yañce jīve tayā vinā.</i></a></p>
<p><a data-ref="sc4, ms23J_774, msdiv4"><i>Nesa dhammo mahārāja,</i></a><br>
<a><i>yaṃ taṃ evaṃ gataṃ jahe;</i></a><br>
<a><i>Yā gati tuyhaṃ sā mayhaṃ,</i></a><br>
<a><i>ruccate vihagādhipa”.</i></a></p>
<p><a data-var="baddhassa → bandhassa (sya1ed, sya2ed, mr)" data-ref="sc5, ms23J_775, msdiv5"><i>“Kā nu pāsena baddhassa,</i></a><br>
<a><i>gati aññā mahānasā;</i></a><br>
<a><i>Sā kathaṃ cetayānassa,</i></a><br>
<a><i>muttassa tava ruccati.</i></a></p>
<p><a data-ref="sc6, ms23J_776, msdiv6"><i>Kaṃ vā tvaṃ passase atthaṃ,</i></a><br>
<a><i>mama tuyhañca pakkhima;</i></a><br>
<a><i>Ñātīnaṃ vāvasiṭṭhānaṃ,</i></a><br>
<a><i>ubhinnaṃ jīvitakkhaye.</i></a></p>
<p><a data-var="na → nu (bj) | kañcanadepiñcha → … depiccha (bj, pts-vp-pli1); … dvepiccha (sya1ed, sya2ed)" data-ref="sc7, ms23J_777, msdiv7"><i>Yaṃ na kañcanadepiñcha,</i></a><br>
<a><i>Andhena tamasā gataṃ;</i></a><br>
<a><i>Tādise sañcajaṃ pāṇaṃ,</i></a><br>
<a><i>Kamatthamabhijotaye”.</i></a></p>
<p><a data-ref="sc8, ms23J_778, msdiv8"><i>“Kathaṃ nu patataṃ seṭṭha,</i></a><br>
<a data-var="bujjhasi → bujjhase (bj)"><i>Dhamme atthaṃ na bujjhasi;</i></a><br>
<a><i>Dhammo apacito santo,</i></a><br>
<a><i>Atthaṃ dasseti pāṇinaṃ.</i></a></p>
<p><a data-ref="sc9, pts-vp-pli5.340, ms23J_779, msdiv9"><i>Sohaṃ dhammaṃ apekkhāno,</i></a><br>
<a><i>dhammā catthaṃ samuṭṭhitaṃ;</i></a><br>
<a><i>Bhattiñca tayi sampassaṃ,</i></a><br>
<a><i>nāvakaṅkhāmi jīvitaṃ.</i></a></p>
<p><a data-ref="sc10, ms23J_780, msdiv10"><i>Addhā eso sataṃ dhammo,</i></a><br>
<a><i>yo mitto mittamāpade;</i></a><br>
<a><i>Na caje jīvitassāpi,</i></a><br>
<a><i>hetudhammamanussaraṃ”.</i></a></p>
<p><a data-ref="sc11, ms23J_781, msdiv11"><i>“Svāyaṃ dhammo ca te ciṇṇo,</i></a><br>
<a><i>bhatti ca viditā mayi;</i></a><br>
<a><i>Kāmaṃ karassu mayhetaṃ,</i></a><br>
<a><i>gacchevānumato mayā.</i></a></p>
<p><a data-ref="sc12, ms23J_782, msdiv12"><i>Api tvevaṃ gate kāle,</i></a><br>
<a data-var="khaṇḍaṃ → baddhaṃ (bj); bandhaṃ (pts-vp-pli1)"><i>yaṃ khaṇḍaṃ ñātinaṃ mayā;</i></a><br>
<a data-var="buddhisampannaṃ → buddhisampanna (bj, sya1ed, sya2ed, pts-vp-pli1)"><i>Tayā taṃ buddhisampannaṃ,</i></a><br>
<a><i>assa paramasaṃvutaṃ”.</i></a></p>
<p><a data-var="Iccevaṃ → icceva (pts-vp-pli1)" data-ref="sc13, ms23J_783, msdiv13"><i>Iccevaṃ mantayantānaṃ,</i></a><br>
<a><i>Ariyānaṃ ariyavuttinaṃ;</i></a><br>
<a><i>Paccadissatha nesādo,</i></a><br>
<a><i>Āturānamivantako.</i></a></p>
<p><a data-ref="sc14, ms23J_784, msdiv14"><i>Te sattumabhisañcikkha,</i></a><br>
<a><i>dīgharattaṃ hitā dijā;</i></a><br>
<a><i>Tuṇhīmāsittha ubhayo,</i></a><br>
<a data-var="na sañcalesumāsanā → na ca sañcesu'māsanā (bj, pts-vp-pli1)"><i>na sañcalesumāsanā.</i></a></p>
<p><a data-ref="sc15, ms23J_785, msdiv15"><i>Dhataraṭṭhe ca disvāna,</i></a><br>
<a><i>samuḍḍente tato tato;</i></a><br>
<a><i>Abhikkamatha vegena,</i></a><br>
<a><i>dijasattu dijādhipe.</i></a></p>
<p><a data-ref="sc16, ms23J_786, msdiv16"><i>So ca vegenabhikkamma,</i></a><br>
<a><i>āsajja parame dije;</i></a><br>
<a data-var="Paccakamittha → paccakampittha (bj, sya1ed, sya2ed, pts-vp-pli1)"><i>Paccakamittha nesādo,</i></a><br>
<a><i>baddhā iti vicintayaṃ.</i></a></p>
<p><a data-ref="sc17, ms23J_787, msdiv17"><i>Ekaṃva baddhamāsīnaṃ,</i></a><br>
<a><i>abaddhañca punāparaṃ;</i></a><br>
<a><i>Āsajja baddhamāsīnaṃ,</i></a><br>
<a><i>pekkhamānamadīnavaṃ.</i></a></p>
<p><a data-ref="sc18, ms23J_788, msdiv18"><i>Tato so vimatoyeva,</i></a><br>
<a><i>paṇḍare ajjhabhāsatha;</i></a><br>
<a><i>Pavaḍḍhakāye āsīne,</i></a><br>
<a><i>dijasaṅghagaṇādhipe.</i></a></p>
<p><a data-ref="sc19, ms23J_789, msdiv19"><i>“Yannu pāsena mahatā,</i></a><br>
<a><i>baddho na kurute disaṃ;</i></a><br>
<a><i>Atha kasmā abaddho tvaṃ,</i></a><br>
<a><i>balī pakkhi na gacchasi.</i></a></p>
<p><a data-var="tyāyaṃ → tā'yaṃ (bj, pts-vp-pli1, mr)" data-ref="sc20, ms23J_790, msdiv20"><i>Kiṃ nu tyāyaṃ dijo hoti,</i></a><br>
<a><i>mutto baddhaṃ upāsasi;</i></a><br>
<a><i>Ohāya sakuṇā yanti,</i></a><br>
<a><i>kiṃ eko avahīyasi”.</i></a></p>
<p><a data-ref="sc21, ms23J_791, msdiv21"><i>“Rājā me so dijāmitta,</i></a><br>
<a><i>sakhā pāṇasamo ca me;</i></a><br>
<a><i>Neva naṃ vijahissāmi,</i></a><br>
<a><i>yāva kālassa pariyāyaṃ”.</i></a></p>
<p><a data-ref="sc22, pts-vp-pli5.341, ms23J_792, msdiv22"><i>“Kathaṃ panāyaṃ vihaṅgo,</i></a><br>
<a><i>nāddasa pāsamoḍḍitaṃ;</i></a><br>
<a><i>Padañhetaṃ mahantānaṃ,</i></a><br>
<a><i>boddhumarahanti āpadaṃ”.</i></a></p>
<p><a data-ref="sc23, ms23J_793, msdiv23"><i>“Yadā parābhavo hoti,</i></a><br>
<a><i>poso jīvitasaṅkhaye;</i></a><br>
<a><i>Atha jālañca pāsañca,</i></a><br>
<a><i>āsajjāpi na bujjhati.</i></a></p>
<p><a data-ref="sc24, ms23J_794, msdiv24"><i>Api tveva mahāpañña,</i></a><br>
<a data-var="tatā → katā (sya1ed, sya2ed, mr)"><i>pāsā bahuvidhā tatā;</i></a><br>
<a data-var="Guyhamāsajja → gūḷhamāsajja (bj, pts-vp-pli1)"><i>Guyhamāsajja bajjhanti,</i></a><br>
<a><i>athevaṃ jīvitakkhaye”.</i></a></p>
<p><a data-ref="sc25, pts-vp-pli5.343, ms23J_795, msdiv25"><i>“Api nāyaṃ tayā saddhiṃ,</i></a><br>
<a data-var="saṃvāsassa → sambhāsassa (bj, pts-vp-pli1)"><i>saṃvāsassa sukhudrayo;</i></a><br>
<a><i>Api no anumaññāsi,</i></a><br>
<a><i>api no jīvitaṃ dade”.</i></a></p>
<p><a data-ref="sc26, ms23J_796, msdiv26"><i>“Na ceva me tvaṃ baddhosi,</i></a><br>
<a><i>napi icchāmi te vadhaṃ;</i></a><br>
<a><i>Kāmaṃ khippamito gantvā,</i></a><br>
<a><i>jīva tvaṃ anigho ciraṃ”.</i></a></p>
<p><a data-var="Nevāhametamicchāmi → na vāhametaṃ (bj)" data-ref="sc27, ms23J_797, msdiv27"><i>“Nevāhametamicchāmi,</i></a><br>
<a><i>aññatretassa jīvitā;</i></a><br>
<a><i>Sace ekena tuṭṭhosi,</i></a><br>
<a><i>muñcetaṃ mañca bhakkhaya.</i></a></p>
<p><a data-ref="sc28, ms23J_798, msdiv28"><i>Ārohapariṇāhena,</i></a><br>
<a data-var="tulyāsmā → tulyasmā (bj, sya1ed, sya2ed, pts-vp-pli1); tulyāmhā (mr)"><i>tulyāsmā vayasā ubho;</i></a><br>
<a data-var="jīvatthi → jinatthi (bj, sya1ed, sya2ed); jīnatthi (pts-vp-pli1)"><i>Na te lābhena jīvatthi,</i></a><br>
<a><i>etena niminā tuvaṃ.</i></a></p>
<p><a data-var="samapekkhassu → samavekkhassu (bj, pts-vp-pli1)" data-ref="sc29, ms23J_799, msdiv29"><i>Tadiṅgha samapekkhassu,</i></a><br>
<a data-var="tavamhasu → tavāsmasu (bj, pts-vp-pli1); tavasmasu (sya1ed, sya2ed)"><i>hotu giddhi tavamhasu;</i></a><br>
<a><i>Maṃ pubbe bandha pāsena,</i></a><br>
<a><i>pacchā muñca dijādhipaṃ.</i></a></p>
<p><a data-ref="sc30, ms23J_800, msdiv30"><i>Tāvadeva ca te lābho,</i></a><br>
<a data-var="katāssa → katassa (bj, sya1ed, sya2ed); katassā (pts-vp-pli1)"><i>katāssa yācanāya ca;</i></a><br>
<a><i>Mitti ca dhataraṭṭhehi,</i></a><br>
<a><i>yāvajīvāya te siyā”.</i></a></p>
<p><a data-ref="sc31, ms23J_801, msdiv31"><i>“Passantu no mahāsaṃghā,</i></a><br>
<a><i>tayā muttaṃ ito gataṃ;</i></a><br>
<a><i>Mittāmaccā ca bhaccā ca,</i></a><br>
<a><i>puttadārā ca bandhavā.</i></a></p>
<p><a data-ref="sc32, ms23J_802, msdiv32"><i>Na ca te tādisā mittā,</i></a><br>
<a data-var="bahūnaṃ → bahunnaṃ (bj, pts-vp-pli1)"><i>bahūnaṃ idha vijjati;</i></a><br>
<a><i>Yathā tvaṃ dhataraṭṭhassa,</i></a><br>
<a><i>pāṇasādhāraṇo sakhā.</i></a></p>
<p><a data-ref="sc33, ms23J_803, msdiv33"><i>So te sahāyaṃ muñcāmi,</i></a><br>
<a><i>hotu rājā tavānugo;</i></a><br>
<a><i>Kāmaṃ khippamito gantvā,</i></a><br>
<a><i>ñātimajjhe virocatha”.</i></a></p>
<p><a data-ref="sc34, pts-vp-pli5.344, ms23J_804, msdiv34"><i>“So patīto pamuttena,</i></a><br>
<a data-var="bhattunā → bhattuno (sya1ed)"><i>bhattunā bhattugāravo;</i></a><br>
<a data-var="vakkaṅgo → vaṅkaṅgo (sya1ed, sya2ed)"><i>Ajjhabhāsatha vakkaṅgo,</i></a><br>
<a><i>vācaṃ kaṇṇasukhaṃ bhaṇaṃ.</i></a></p>
<p><a data-ref="sc35, ms23J_805, msdiv35"><i>Evaṃ luddaka nandassu,</i></a><br>
<a><i>saha sabbehi ñātibhi;</i></a><br>
<a><i>Yathāhamajja nandāmi,</i></a><br>
<a><i>muttaṃ disvā dijādhipaṃ”.</i></a></p>
<p><a data-ref="sc36, pts-vp-pli5.345, ms23J_806, msdiv36"><i>“Ehi taṃ anusikkhāmi,</i></a><br>
<a><i>Yathā tvamapi lacchase;</i></a><br>
<a data-var="tavāyaṃ → yathāyaṃ (bj, pts-vp-pli1)"><i>Lābhaṃ tavāyaṃ dhataraṭṭho,</i></a><br>
<a><i>Pāpaṃ kiñci na dakkhati.</i></a></p>
<p><a data-var="netvā → gantvā (sya1ed, sya2ed, mr)" data-ref="sc37, ms23J_807, msdiv37"><i>Khippamantepuraṃ netvā,</i></a><br>
<a><i>rañño dassehi no ubho;</i></a><br>
<a><i>Abaddhe pakatibhūte,</i></a><br>
<a data-var="kāje → kāce (pts-vp-pli1)"><i>kāje ubhayato ṭhite.</i></a></p>
<p><a data-ref="sc38, ms23J_808, msdiv38"><i>Dhataraṭṭhā mahārāja,</i></a><br>
<a><i>haṃsādhipatino ime;</i></a><br>
<a><i>Ayañhi rājā haṃsānaṃ,</i></a><br>
<a><i>ayaṃ senāpatītaro.</i></a></p>
<p><a data-ref="sc39, ms23J_809, msdiv39"><i>Asaṃsayaṃ imaṃ disvā,</i></a><br>
<a><i>haṃsarājaṃ narādhipo;</i></a><br>
<a data-var="vitto → citto (mr)"><i>Patīto sumano vitto,</i></a><br>
<a><i>bahuṃ dassati te dhanaṃ”.</i></a></p>
<p><a data-ref="sc40, pts-vp-pli5.346, ms23J_810, msdiv40"><i>Tassa taṃ vacanaṃ sutvā,</i></a><br>
<a><i>kammunā upapādayi;</i></a><br>
<a><i>Khippamantepuraṃ gantvā,</i></a><br>
<a><i>rañño haṃse adassayi;</i></a><br>
<a><i>Abaddhe pakatibhūte,</i></a><br>
<a><i>kāje ubhayato ṭhite.</i></a></p>
<p><a data-ref="sc41, ms23J_811, msdiv41"><i>“Dhataraṭṭhā mahārāja,</i></a><br>
<a><i>haṃsādhipatino ime;</i></a><br>
<a><i>Ayañhi rājā haṃsānaṃ,</i></a><br>
<a><i>ayaṃ senāpatītaro”.</i></a></p>
<p><a data-var="vihaṅgā → vihagā (bj, pts-vp-pli1)" data-ref="sc42, ms23J_812, msdiv42"><i>“Kathaṃ panime vihaṅgā,</i></a><br>
<a data-var="hatthattamāgatā → hatthattha'māgatā (bj, sya1ed, sya2ed, pts-vp-pli1)"><i>tava hatthattamāgatā;</i></a><br>
<a><i>Kathaṃ luddo mahantānaṃ,</i></a><br>
<a><i>issare idha ajjhagā”.</i></a></p>
<p><a data-ref="sc43, ms23J_813, msdiv43"><i>“Vihitā santime pāsā,</i></a><br>
<a><i>pallalesu janādhipa;</i></a><br>
<a><i>Yaṃ yadāyatanaṃ maññe,</i></a><br>
<a><i>dijānaṃ pāṇarodhanaṃ.</i></a></p>
<p><a data-ref="sc44, ms23J_814, msdiv44"><i>Tādisaṃ pāsamāsajja,</i></a><br>
<a><i>haṃsarājā abajjhatha;</i></a><br>
<a><i>Taṃ abaddho upāsīno,</i></a><br>
<a><i>mamāyaṃ ajjhabhāsatha.</i></a></p>
<p><a data-ref="sc45, ms23J_815, msdiv45"><i>Sudukkaraṃ anariyehi,</i></a><br>
<a><i>dahate bhāvamuttamaṃ;</i></a><br>
<a><i>Bhatturatthe parakkanto,</i></a><br>
<a data-var="dhammayutto → dhamme yutto (bj, pts-vp-pli1)"><i>dhammayutto vihaṅgamo.</i></a></p>
<p><a data-var="Attanāyaṃ → attanoyaṃ (sya1ed, sya2ed)" data-ref="sc46, ms23J_816, msdiv46"><i>Attanāyaṃ cajitvāna,</i></a><br>
<a><i>jīvitaṃ jīvitāraho;</i></a><br>
<a><i>Anutthunanto āsīno,</i></a><br>
<a><i>bhattu yācittha jīvitaṃ.</i></a></p>
<p><a data-ref="sc47, ms23J_817, msdiv47"><i>Tassa taṃ vacanaṃ sutvā,</i></a><br>
<a><i>pasādamahamajjhagā;</i></a><br>
<a data-var="pāmuciṃ → pāmuñciṃ (pts-vp-pli1, mr)"><i>Tato naṃ pāmuciṃ pāsā,</i></a><br>
<a><i>anuññāsiṃ sukhena ca.</i></a></p>
<p><a data-ref="sc48, ms23J_818, msdiv48"><i>So patīto pamuttena,</i></a><br>
<a><i>bhattunā bhattugāravo;</i></a><br>
<a><i>Ajjhabhāsatha vakkaṅgo,</i></a><br>
<a><i>vācaṃ kaṇṇasukhaṃ bhaṇaṃ.</i></a></p>
<p><a data-ref="sc49, ms23J_819, msdiv49"><i>‘Evaṃ luddaka nandassu,</i></a><br>
<a><i>saha sabbehi ñātibhi;</i></a><br>
<a><i>Yathāhamajja nandāmi,</i></a><br>
<a><i>muttaṃ disvā dijādhipaṃ.</i></a></p>
<p><a data-ref="sc50, ms23J_820, msdiv50"><i>Ehi taṃ anusikkhāmi,</i></a><br>
<a><i>yathā tvamapi lacchase;</i></a><br>
<a><i>Lābhaṃ tavāyaṃ dhataraṭṭho,</i></a><br>
<a><i>pāpaṃ kiñci na dakkhati.</i></a></p>
<p><a data-var="netvā → gantvā (sabbattha)" data-ref="sc51, ms23J_821, msdiv51"><i>Khippamantepuraṃ netvā,</i></a><br>
<a><i>rañño dassehi no ubho;</i></a><br>
<a><i>Abaddhe pakatibhūte,</i></a><br>
<a><i>kāje ubhayato ṭhite.</i></a></p>
<p><a data-ref="sc52, ms23J_822, msdiv52"><i>“Dhataraṭṭhā mahārāja,</i></a><br>
<a><i>haṃsādhipatino ime;</i></a><br>
<a><i>Ayañhi rājā haṃsānaṃ,</i></a><br>
<a><i>ayaṃ senāpatītaro”.</i></a></p>
<p><a data-ref="sc53, ms23J_823, msdiv53"><i>Asaṃsayaṃ imaṃ disvā,</i></a><br>
<a><i>haṃsarājaṃ narādhipo;</i></a><br>
<a><i>Patīto sumano vitto,</i></a><br>
<a><i>bahuṃ dassati te dhanaṃ’.</i></a></p>
<p><a data-ref="sc54, pts-vp-pli5.347, ms23J_824, msdiv54"><i>Evametassa vacanā,</i></a><br>
<a><i>ānītāme ubho mayā;</i></a><br>
<a data-var="āsuṃ → assu (bj, sya1ed, sya2ed, pts-vp-pli1)"><i>Ettheva hi ime āsuṃ,</i></a><br>
<a><i>ubho anumatā mayā.</i></a></p>
<p><a data-ref="sc55, ms23J_825, msdiv55"><i>Soyaṃ evaṃ gato pakkhī,</i></a><br>
<a><i>dijo paramadhammiko;</i></a><br>
<a><i>Mādisassa hi luddassa,</i></a><br>
<a><i>janayeyyātha maddavaṃ.</i></a></p>
<p><a data-ref="sc56, ms23J_826, msdiv56"><i>Upāyanañca te deva,</i></a><br>
<a><i>nāññaṃ passāmi edisaṃ;</i></a><br>
<a><i>Sabbasākuṇikāgāme,</i></a><br>
<a><i>taṃ passa manujādhipa”.</i></a></p>
<p><a data-ref="sc57, pts-vp-pli5.348, ms23J_827, msdiv57"><i>Disvā nisinnaṃ rājānaṃ,</i></a><br>
<a><i>pīṭhe sovaṇṇaye subhe;</i></a><br>
<a><i>Ajjhabhāsatha vakkaṅgo,</i></a><br>
<a><i>vācaṃ kaṇṇasukhaṃ bhaṇaṃ.</i></a></p>
<p><a data-ref="sc58, ms23J_828, msdiv58"><i>“Kaccinnu bhoto kusalaṃ,</i></a><br>
<a><i>kacci bhoto anāmayaṃ;</i></a><br>
<a><i>Kacci raṭṭhamidaṃ phītaṃ,</i></a><br>
<a data-var="manusāsasi → … manusissati (bj, pts-vp-pli1)"><i>dhammena manusāsasi”.</i></a></p>
<p><a data-ref="sc59, ms23J_829, msdiv59"><i>“Kusalañceva me haṃsa,</i></a><br>
<a><i>Atho haṃsa anāmayaṃ;</i></a><br>
<a><i>Atho raṭṭhamidaṃ phītaṃ,</i></a><br>
<a data-var="manusāsahaṃ → … manusissati (bj, pts-vp-pli1)"><i>Dhammena manusāsahaṃ”.</i></a></p>
<p><a data-ref="sc60, ms23J_830, msdiv60"><i>“Kacci bhoto amaccesu,</i></a><br>
<a><i>doso koci na vijjati;</i></a><br>
<a data-var="Kacci ca → kaccinnu (bj, pts-vp-pli1)"><i>Kacci ca te tavatthesu,</i></a><br>
<a><i>nāvakaṅkhanti jīvitaṃ”.</i></a></p>
<p><a data-ref="sc61, ms23J_831, msdiv61"><i>“Athopi me amaccesu,</i></a><br>
<a><i>doso koci na vijjati;</i></a><br>
<a data-var="Athopi te → athopime (pts-vp-pli1)"><i>Athopi te mamatthesu,</i></a><br>
<a><i>nāvakaṅkhanti jīvitaṃ”.</i></a></p>
<p><a data-ref="sc62, ms23J_832, msdiv62"><i>“Kacci te sādisī bhariyā,</i></a><br>
<a><i>assavā piyabhāṇinī;</i></a><br>
<a><i>Puttarūpayasūpetā,</i></a><br>
<a><i>tava chandavasānugā”.</i></a></p>
<p><a data-ref="sc63, ms23J_833, msdiv63"><i>“Atho me sādisī bhariyā,</i></a><br>
<a><i>assavā piyabhāṇinī;</i></a><br>
<a><i>Puttarūpayasūpetā,</i></a><br>
<a><i>mama chandavasānugā.</i></a></p>
<p><a data-var="Bhavantaṃ → bhavaṃ tu (bj, pts-vp-pli1); bhavannu (sya1ed, sya2ed)" data-ref="sc64, pts-vp-pli5.349, ms23J_834, msdiv64"><i>Bhavantaṃ kacci nu mahā-</i></a><br>
<a data-var="sattuhatthattataṃ → … hatthatthataṃ (bj, sya1ed, sya2ed, pts-vp-pli1)"><i>sattuhatthattataṃ gato;</i></a><br>
<a><i>Dukkhamāpajji vipulaṃ,</i></a><br>
<a><i>tasmiṃ paṭhamamāpade.</i></a></p>
<p><a data-ref="sc65, ms23J_835, msdiv65"><i>Kacci yantāpatitvāna,</i></a><br>
<a><i>daṇḍena samapothayi;</i></a><br>
<a><i>Evametesaṃ jammānaṃ,</i></a><br>
<a data-var="pātikaṃ → pākatikaṃ (bj, pts-vp-pli1)"><i>pātikaṃ bhavati tāvade”.</i></a></p>
<p><a data-ref="sc66, ms23J_836, msdiv66"><i>“Khemamāsi mahārāja,</i></a><br>
<a data-var="evamāpadiyā sati → evamāpadi saṃsati (bj, pts-vp-pli1); evamāpariyāsati (sya1ed, sya2ed)"><i>evamāpadiyā sati;</i></a><br>
<a><i>Na cāyaṃ kiñci rasmāsu,</i></a><br>
<a><i>sattūva samapajjatha.</i></a></p>
<p><a data-ref="sc67, ms23J_837, msdiv67"><i>Paccagamittha nesādo,</i></a><br>
<a><i>pubbeva ajjhabhāsatha;</i></a><br>
<a><i>Tadāyaṃ sumukhoyeva,</i></a><br>
<a><i>paṇḍito paccabhāsatha.</i></a></p>
<p><a data-ref="sc68, ms23J_838, msdiv68"><i>Tassa taṃ vacanaṃ sutvā,</i></a><br>
<a><i>pasādamayamajjhagā;</i></a><br>
<a><i>Tato maṃ pāmucī pāsā,</i></a><br>
<a><i>anuññāsi sukhena ca.</i></a></p>
<p><a data-ref="sc69, ms23J_839, msdiv69"><i>Idañca sumukheneva,</i></a><br>
<a><i>etadatthāya cintitaṃ;</i></a><br>
<a data-var="sakāsegamanaṃ → sakāse āgamanaṃ (bj, sya1ed, sya2ed, pts-vp-pli1)"><i>Bhoto sakāsegamanaṃ,</i></a><br>
<a><i>etassa dhanamicchatā”.</i></a></p>
<p><a data-ref="sc70, ms23J_840, msdiv70"><i>“Svāgatañcevidaṃ bhavataṃ,</i></a><br>
<a><i>patīto casmi dassanā;</i></a><br>
<a><i>Eso cāpi bahuṃ vittaṃ,</i></a><br>
<a data-var="yāvadicchati → yāvaticchati (bj); yāvat'icchīti (pts-vp-pli1)"><i>labhataṃ yāvadicchati”.</i></a></p>
<p><a data-ref="sc71, pts-vp-pli5.350, ms23J_841, msdiv71"><i>Santappayitvā nesādaṃ,</i></a><br>
<a><i>bhogehi manujādhipo;</i></a><br>
<a><i>Ajjhabhāsatha vakkaṅgaṃ,</i></a><br>
<a><i>vācaṃ kaṇṇasukhaṃ bhaṇaṃ.</i></a></p>
<p><a data-ref="sc72, ms23J_842, msdiv72"><i>“Yaṃ khalu dhammamādhīnaṃ,</i></a><br>
<a><i>vaso vattati kiñcanaṃ;</i></a><br>
<a data-var="Sabbatthissariyaṃ tava → sabbatthissariyaṃ bhavataṃ (bj, sya1ed, sya2ed, pts-vp-pli1); sabbissariyaṃ bhavataṃ (mr)"><i>Sabbatthissariyaṃ tava,</i></a><br>
<a data-var="pasāsa → pasāsatha (bj, sya1ed, sya2ed, pts-vp-pli1)"><i>taṃ pasāsa yadicchatha.</i></a></p>
<p><a data-ref="sc73, ms23J_843, msdiv73"><i>Dānatthaṃ upabhottuṃ vā,</i></a><br>
<a><i>yaṃ caññaṃ upakappati;</i></a><br>
<a><i>Etaṃ dadāmi vo vittaṃ,</i></a><br>
<a data-var="issariyaṃ → isseraṃ (bj); issaraṃ (pts-vp-pli1)"><i>issariyaṃ vissajāmi vo”.</i></a></p>
<p><a data-ref="sc74, pts-vp-pli5.351, ms23J_844, msdiv74"><i>“Yathā ca myāyaṃ sumukho,</i></a><br>
<a><i>ajjhabhāseyya paṇḍito;</i></a><br>
<a><i>Kāmasā buddhisampanno,</i></a><br>
<a><i>taṃ myāssa paramappiyaṃ”.</i></a></p>
<p><a data-ref="sc75, ms23J_845, msdiv75"><i>“Ahaṃ khalu mahārāja,</i></a><br>
<a><i>nāgarājārivantaraṃ;</i></a><br>
<a><i>Paṭivattuṃ na sakkomi,</i></a><br>
<a><i>na me so vinayo siyā.</i></a></p>
<p><a data-var="so → yo (bj, pts-vp-pli1)" data-ref="sc76, ms23J_846, msdiv76"><i>Amhākañceva so seṭṭho,</i></a><br>
<a><i>tvañca uttamasattavo;</i></a><br>
<a><i>Bhūmipālo manussindo,</i></a><br>
<a><i>pūjā bahūhi hetuhi.</i></a></p>
<p><a data-ref="sc77, ms23J_847, msdiv77"><i>Tesaṃ ubhinnaṃ bhaṇataṃ,</i></a><br>
<a><i>vattamāne vinicchaye;</i></a><br>
<a data-var="Nantaraṃ → nāntaraṃ (bj, pts-vp-pli1)"><i>Nantaraṃ paṭivattabbaṃ,</i></a><br>
<a data-var="pessena → pesena (mr)"><i>pessena manujādhipa”.</i></a></p>
<p><a data-ref="sc78, ms23J_848, msdiv78"><i>“Dhammena kira nesādo,</i></a><br>
<a><i>paṇḍito aṇḍajo iti;</i></a><br>
<a><i>Na heva akatattassa,</i></a><br>
<a><i>nayo etādiso siyā.</i></a></p>
<p><a data-ref="sc79, ms23J_849, msdiv79"><i>Evaṃ aggapakatimā,</i></a><br>
<a><i>evaṃ uttamasattavo;</i></a><br>
<a><i>Yāvatatthi mayā diṭṭhā,</i></a><br>
<a><i>nāññaṃ passāmi edisaṃ.</i></a></p>
<p><a data-ref="sc80, ms23J_850, msdiv80"><i>Tuṭṭhosmi vo pakatiyā,</i></a><br>
<a><i>vākyena madhurena ca;</i></a><br>
<a><i>Eso cāpi mamacchando,</i></a><br>
<a><i>ciraṃ passeyya vo ubho”.</i></a></p>
<p><a data-var="Yaṃ kiccaṃ → yaṃkiñci (pts-vp-pli1)" data-ref="sc81, pts-vp-pli5.352, ms23J_851, msdiv81"><i>“Yaṃ kiccaṃ parame mitte,</i></a><br>
<a data-var="katamasmāsu → … rasmāsu (bj, pts-vp-pli1)"><i>katamasmāsu taṃ tayā;</i></a><br>
<a data-var="tyāmhā → tyamhā (bj, sya1ed, sya2ed)"><i>Pattā nissaṃsayaṃ tyāmhā,</i></a><br>
<a><i>bhattirasmāsu yā tava.</i></a></p>
<p><a data-ref="sc82, ms23J_852, msdiv82"><i>Aduñca nūna sumahā,</i></a><br>
<a><i>ñātisaṅghassa mantaraṃ;</i></a><br>
<a data-var="asmākaṃ → amhākaṃ (pts-vp-pli1)"><i>Adassanena asmākaṃ,</i></a><br>
<a><i>dukkhaṃ bahūsu pakkhisu.</i></a></p>
<p><a data-ref="sc83, ms23J_853, msdiv83"><i>Tesaṃ sokavighātāya,</i></a><br>
<a><i>Tayā anumatā mayaṃ;</i></a><br>
<a><i>Taṃ padakkhiṇato katvā,</i></a><br>
<a data-var="Ñātiṃ → ñātī (bj, sya1ed, sya2ed, pts-vp-pli1) | passemurindama → passemarindama (bj, pts-vp-pli1)"><i>Ñātiṃ passemurindama.</i></a></p>
<p><a data-ref="sc84, ms23J_854, msdiv84"><i>Addhāhaṃ vipulaṃ pītiṃ,</i></a><br>
<a><i>bhavataṃ vindāmi dassanā;</i></a><br>
<a><i>Eso cāpi mahā attho,</i></a><br>
<a><i>ñātivissāsanā siyā”.</i></a></p>
<p><a data-var="dhataraṭṭho → dhataraṭṭhā (bj)" data-ref="sc85, pts-vp-pli5.353, ms23J_855, msdiv85"><i>Idaṃ vatvā dhataraṭṭho,</i></a><br>
<a><i>haṃsarājā narādhipaṃ;</i></a><br>
<a data-var="Uttamaṃ javamanvāya → uttamajavamattāya (bj, pts-vp-pli1)"><i>Uttamaṃ javamanvāya,</i></a><br>
<a><i>ñātisaṅghaṃ upāgamuṃ.</i></a></p>
<p><a data-ref="sc86, ms23J_856, msdiv86"><i>Te aroge anuppatte,</i></a><br>
<a><i>disvāna parame dije;</i></a><br>
<a><i>Kekāti makaruṃ haṃsā,</i></a><br>
<a><i>puthusaddo ajāyatha.</i></a></p>
<p><a data-ref="sc87, ms23J_857, msdiv87"><i>Te patītā pamuttena,</i></a><br>
<a><i>bhattunā bhattugāravā;</i></a><br>
<a data-var="parikiriṃsu → parikariṃsu (bj, sya1ed, sya2ed, pts-vp-pli1)"><i>Samantā parikiriṃsu,</i></a><br>
<a><i>aṇḍajā laddhapaccayā.</i></a></p>
<p><a data-ref="sc88, ms23J_858, msdiv88"><i>Evaṃ mittavataṃ atthā,</i></a><br>
<a><i>sabbe honti padakkhiṇā;</i></a><br>
<a><i>Haṃsā yathā dhataraṭṭhā,</i></a><br>
<a><i>ñātisaṅghaṃ upāgamunti.</i></a></p>
</blockquote>
<p class="endsutta"><a data-var="Cūḷahaṃsajātakaṃ → cullahaṃsajātakaṃ (bj, sya1ed, sya2ed, pts-vp-pli1)" data-ref="sc89, ms23J_859"><i>Cūḷahaṃsajātakaṃ paṭhamaṃ.</i></a></p>
</article>
</section>
</div>
</body>
</html>
