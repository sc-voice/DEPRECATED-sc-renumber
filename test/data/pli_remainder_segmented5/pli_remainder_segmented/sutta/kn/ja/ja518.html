<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja518">
<article>
<div class="hgroup">
<p class="division"><a><i>Jātaka</i></a></p>
<p><a><i>Tiṃsanipāta</i></a></p>
<p><a><i>Kiṃchandavagga</i></a></p>
<h1><a><i>8. Paṇḍaranāgarājajātaka</i></a></h1>
</div>
<blockquote class="gatha">
<p><a data-var="aniguyha → anigūḷha (pts-vp-pli1)" data-ref="sc1, pts-vp-pli5.77, ms22J_3520, msdiv258"><i>“Vikiṇṇavācaṃ aniguyha mantaṃ,</i></a><br>
<a data-var="aparicakkhitāraṃ → aparirakkhitāraṃ (mr)"><i>Asaññataṃ aparicakkhitāraṃ;</i></a><br>
<a><i>Bhayaṃ tamanveti sayaṃ abodhaṃ,</i></a><br>
<a data-var="supaṇṇo → suvaṇṇo (mr)"><i>Nāgaṃ yathā paṇḍarakaṃ supaṇṇo.</i></a></p>
<p><a data-ref="sc2, ms22J_3521, msdiv259"><i>Yo guyhamantaṃ parirakkhaṇeyyaṃ,</i></a><br>
<a data-var="hāsamāno → bhāsamāno (pts-vp-pli1)"><i>Mohā naro saṃsati hāsamāno;</i></a><br>
<a><i>Taṃ bhinnamantaṃ bhayamanveti khippaṃ,</i></a><br>
<a><i>Nāgaṃ yathā paṇḍarakaṃ supaṇṇo.</i></a></p>
<p><a data-ref="sc3, ms22J_3522, msdiv260"><i>Nānumitto garuṃ atthaṃ,</i></a><br>
<a><i>guyhaṃ veditumarahati;</i></a><br>
<a><i>Sumitto ca asambuddhaṃ,</i></a><br>
<a><i>sambuddhaṃ vā anatthavā.</i></a></p>
<p><a data-var="acelaṃ → acelo (bj, pts-vp-pli1)" data-ref="sc4, ms22J_3523, msdiv261"><i>Vissāsamāpajjimahaṃ acelaṃ,</i></a><br>
<a><i>Samaṇo ayaṃ sammato bhāvitatto;</i></a><br>
<a data-var="vivariṃ → vivaraṃ (bj)"><i>Tassāhamakkhiṃ vivariṃ guyhamatthaṃ,</i></a><br>
<a data-var="kapaṇaṃ → kapaṇo (pts-vp-pli1)"><i>Atītamattho kapaṇaṃ rudāmi.</i></a></p>
<p><a data-var="paramaṃ → purimaṃ (bj)" data-ref="sc5, ms22J_3524, msdiv262"><i>Tassāhaṃ paramaṃ brahme guyhaṃ,</i></a><br>
<a data-var="nāsakkhiṃ → nāsakkhi (pts-vp-pli1)"><i>Vācañhi maṃ nāsakkhiṃ saṃyametuṃ;</i></a><br>
<a><i>Tappakkhato hi bhayamāgataṃ mamaṃ,</i></a><br>
<a><i>Atītamattho kapaṇaṃ rudāmi.</i></a></p>
<p><a data-ref="sc6, pts-vp-pli5.78, ms22J_3525, msdiv263"><i>Yo ve naro suhadaṃ maññamāno,</i></a><br>
<a><i>Guyhamatthaṃ saṃsati dukkulīne;</i></a><br>
<a data-var="rāgarattā → rāgaratto (bj, sya1ed, sya2ed, pts-vp-pli1)"><i>Dosā bhayā athavā rāgarattā,</i></a><br>
<a data-var="Pallatthito → pallitthito (sya1ed, sya2ed); pallittho (pts-vp-pli1); pallattito (mr)"><i>Pallatthito bālo asaṃsayaṃ so.</i></a></p>
<p><a data-ref="sc7, ms22J_3526, msdiv264"><i>Tirokkhavāco asataṃ paviṭṭho,</i></a><br>
<a><i>Yo saṅgatīsu mudīreti vākyaṃ;</i></a><br>
<a><i>Āsīviso dummukhotyāhu taṃ naraṃ,</i></a><br>
<a data-var="ārā → ārā arā (pts-vp-pli1)"><i>Ārā ārā saṃyame tādisamhā.</i></a></p>
<p><a data-var="kāsikacandanañca → kāsikaṃ cadanañ ca (pts-vp-pli1)" data-ref="sc8, ms22J_3527, msdiv265"><i>Annaṃ pānaṃ kāsikacandanañca,</i></a><br>
<a><i>Manāpitthiyo mālamucchādanañca;</i></a><br>
<a><i>Ohāya gacchāmase sabbakāme,</i></a><br>
<a><i>Supaṇṇa pāṇūpagatāva tyamhā”.</i></a></p>
<p><a data-ref="sc9, pts-vp-pli5.79, ms22J_3528, msdiv266"><i>“Ko nīdha tiṇṇaṃ garahaṃ upeti,</i></a><br>
<a><i>Asmiṃdhaloke pāṇabhū nāgarāja;</i></a><br>
<a><i>Samaṇo supaṇṇo athavā tvameva,</i></a><br>
<a><i>Kiṃ kāraṇā paṇḍarakaggahīto”.</i></a></p>
<p><a data-ref="sc10, pts-vp-pli5.80, ms22J_3529, msdiv267"><i>“Samaṇoti me sammatatto ahosi,</i></a><br>
<a><i>Piyo ca me manasā bhāvitatto;</i></a><br>
<a><i>Tassāhamakkhiṃ vivariṃ guyhamatthaṃ,</i></a><br>
<a><i>Atītamattho kapaṇaṃ rudāmi”.</i></a></p>
<p><a data-ref="sc11, ms22J_3530, msdiv268"><i>“Na catthi satto amaro pathabyā,</i></a><br>
<a><i>Paññāvidhā natthi na ninditabbā;</i></a><br>
<a data-var="dhitiyā → dhiyā (bj, pts-vp-pli1)"><i>Saccena dhammena dhitiyā damena,</i></a><br>
<a><i>Alabbhamabyāharatī naro idha.</i></a></p>
<p><a data-ref="sc12, ms22J_3531, msdiv269"><i>Mātāpitā paramā bandhavānaṃ,</i></a><br>
<a><i>Nāssa tatiyo anukampakatthi;</i></a><br>
<a><i>Tesampi guyhaṃ paramaṃ na saṃse,</i></a><br>
<a><i>Mantassa bhedaṃ parisaṅkamāno.</i></a></p>
<p><a data-ref="sc13, ms22J_3532, msdiv270"><i>Mātāpitā bhaginī bhātaro ca,</i></a><br>
<a><i>Sahāyā vā yassa honti sapakkhā;</i></a><br>
<a><i>Tesampi guyhaṃ paramaṃ na saṃse,</i></a><br>
<a><i>Mantassa bhedaṃ parisaṅkamāno.</i></a></p>
<p><a data-ref="sc14, ms22J_3533, msdiv271"><i>Bhariyā ce purisaṃ vajjā,</i></a><br>
<a><i>Komārī piyabhāṇinī;</i></a><br>
<a><i>Puttarūpayasūpetā,</i></a><br>
<a><i>Ñātisaṅghapurakkhatā;</i></a><br>
<a><i>Tassāpi guyhaṃ paramaṃ na saṃse,</i></a><br>
<a><i>Mantassa bhedaṃ parisaṅkamāno.</i></a></p>
<p><a data-var="guyhamatthaṃ → guyhatthaṃ (mr)" data-ref="sc15, pts-vp-pli5.81, ms22J_3534, msdiv272"><i>Na guyhamatthaṃ vivareyya,</i></a><br>
<a><i>Rakkheyya naṃ yathā nidhiṃ;</i></a><br>
<a><i>Na hi pātukato sādhu,</i></a><br>
<a><i>Guyho attho pajānatā.</i></a></p>
<p><a data-ref="sc16, ms22J_3535, msdiv273"><i>Thiyā guyhaṃ na saṃseyya,</i></a><br>
<a><i>amittassa ca paṇḍito;</i></a><br>
<a><i>Yo cāmisena saṃhīro,</i></a><br>
<a><i>hadayattheno ca yo naro.</i></a></p>
<p><a data-ref="sc17, ms22J_3536, msdiv274"><i>Guyhamatthaṃ asambuddhaṃ,</i></a><br>
<a><i>sambodhayati yo naro;</i></a><br>
<a><i>Mantabhedabhayā tassa,</i></a><br>
<a><i>dāsabhūto titikkhati.</i></a></p>
<p><a data-ref="sc18, ms22J_3537, msdiv275"><i>Yāvanto purisassatthaṃ,</i></a><br>
<a><i>guyhaṃ jānanti mantinaṃ;</i></a><br>
<a><i>Tāvanto tassa ubbegā,</i></a><br>
<a><i>tasmā guyhaṃ na vissaje.</i></a></p>
<p><a data-ref="sc19, ms22J_3538, msdiv276"><i>Vivicca bhāseyya divā rahassaṃ,</i></a><br>
<a><i>Rattiṃ giraṃ nātivelaṃ pamuñce;</i></a><br>
<a><i>Upassutikā hi suṇanti mantaṃ,</i></a><br>
<a><i>Tasmā manto khippamupeti bhedaṃ.</i></a></p>
<p><a data-var="assa → ayo (sya1ed, sya2ed); aya (mr)" data-ref="sc20, pts-vp-pli5.82, ms22J_3539, msdiv277"><i>Yathāpi assa nagaraṃ mahantaṃ,</i></a><br>
<a data-var="Advārakaṃ → āḷārakaṃ (pts-vp-pli1)"><i>Advārakaṃ āyasaṃ bhaddasālaṃ;</i></a><br>
<a><i>Samantakhātāparikhāupetaṃ,</i></a><br>
<a><i>Evampi me te idha guyhamantā.</i></a></p>
<p><a data-ref="sc21, ms22J_3540, msdiv278"><i>Ye guyhamantā avikiṇṇavācā,</i></a><br>
<a data-var="dujivha → dujivhā (sya1ed, sya2ed, pts-vp-pli1)"><i>Daḷhā sadatthesu narā dujivha;</i></a><br>
<a><i>Ārā amittā byavajanti tehi,</i></a><br>
<a data-var="sattusaṅghā → sattasaṅghā (bj, sya1ed, sya2ed)"><i>Āsīvisā vā riva sattusaṅghā”.</i></a></p>
<p><a data-ref="sc22, ms22J_3541, msdiv279"><i>“Hitvā gharaṃ pabbajito acelo,</i></a><br>
<a><i>Naggo muṇḍo carati ghāsahetu;</i></a><br>
<a data-var="Tamhi → tamhī (pts-vp-pli1)"><i>Tamhi nu kho vivariṃ guyhamatthaṃ,</i></a><br>
<a data-var="apaggatamhā → apāgatamhā (bj); apagatamhā (sya1ed, sya2ed); avāgatamhā (pts-vp-pli1)"><i>Atthā ca dhammā ca apaggatamhā.</i></a></p>
<p><a data-ref="sc23, ms22J_3542, msdiv280"><i>Kathaṃkaro hoti supaṇṇarāja,</i></a><br>
<a><i>Kiṃsīlo kena vatena vattaṃ;</i></a><br>
<a><i>Samaṇo caraṃ hitvā mamāyitāni,</i></a><br>
<a><i>Kathaṃkaro saggamupeti ṭhānaṃ”.</i></a></p>
<p><a data-var="damenupeto → damena khantiyā (bj, sya1ed, sya2ed, pts-vp-pli1)" data-ref="sc24, pts-vp-pli5.83, ms22J_3543, msdiv281"><i>“Hiriyā titikkhāya damenupeto,</i></a><br>
<a><i>Akkodhano pesuṇiyaṃ pahāya;</i></a><br>
<a><i>Samaṇo caraṃ hitvā mamāyitāni,</i></a><br>
<a><i>Evaṃkaro saggamupeti ṭhānaṃ”.</i></a></p>
<p><a data-var="tanujjaṃ → tanūjaṃ (bj)" data-ref="sc25, ms22J_3544, msdiv282"><i>“Mātāva puttaṃ taruṇaṃ tanujjaṃ,</i></a><br>
<a data-var="Samphassatā → sampassa taṃ (bj, pts-vp-pli1)"><i>Samphassatā sabbagattaṃ phareti;</i></a><br>
<a><i>Evampi me tvaṃ pāturahu dijinda,</i></a><br>
<a><i>Mātāva puttaṃ anukampamāno”.</i></a></p>
<p><a data-var="muñca → mucca (bj, sya1ed, sya2ed)" data-ref="sc26, pts-vp-pli5.84, ms22J_3545, msdiv283"><i>“Handajja tvaṃ muñca vadhā dujivha,</i></a><br>
<a><i>Tayo hi puttā na hi añño atthi;</i></a><br>
<a><i>Antevāsī dinnako atrajo ca,</i></a><br>
<a data-var="Rajjassu → rajassu (bj, sya1ed, sya2ed, pts-vp-pli1)"><i>Rajjassu puttaññataro me ahosi”.</i></a></p>
<p><a data-ref="sc27, ms22J_3546, msdiv284"><i>Icceva vākyaṃ visajjī supaṇṇo,</i></a><br>
<a><i>Bhumyaṃ patiṭṭhāya dijo dujivhaṃ;</i></a><br>
<a><i>“Muttajja tvaṃ sabbabhayātivatto,</i></a><br>
<a><i>Thalūdake hohi mayābhigutto.</i></a></p>
<p><a data-ref="sc28, ms22J_3547, msdiv285"><i>Ātaṅkinaṃ yathā kusalo bhisakko,</i></a><br>
<a><i>Pipāsitānaṃ rahadova sīto;</i></a><br>
<a data-var="himasītaṭṭitānaṃ → himasisiraṭṭitānaṃ (pts-vp-pli1)"><i>Vesmaṃ yathā himasītaṭṭitānaṃ,</i></a><br>
<a><i>Evampi te saraṇamahaṃ bhavāmi”.</i></a></p>
<p><a data-ref="sc29, pts-vp-pli5.85, ms22J_3548, msdiv286"><i>“Sandhiṃ katvā amittena,</i></a><br>
<a><i>aṇḍajena jalābuja;</i></a><br>
<a><i>Vivariya dāṭhaṃ sesi,</i></a><br>
<a><i>kuto taṃ bhayamāgataṃ”.</i></a></p>
<p><a data-ref="sc30, ms22J_3549, msdiv287"><i>“Saṅketheva amittasmiṃ,</i></a><br>
<a><i>mittasmimpi na vissase;</i></a><br>
<a><i>Abhayā bhayamuppannaṃ,</i></a><br>
<a><i>api mūlāni kantati.</i></a></p>
<p><a data-ref="sc31, ms22J_3550, msdiv288"><i>Kathaṃ nu vissase tyamhi,</i></a><br>
<a><i>yenāsi kalaho kato;</i></a><br>
<a><i>Niccayattena ṭhātabbaṃ,</i></a><br>
<a data-var="disabbhi → so disamhi (pts-vp-pli1)"><i>so disabbhi na rajjati.</i></a></p>
<p><a data-var="taṃ → naṃ (bj, sya1ed, sya2ed, pts-vp-pli1)" data-ref="sc32, ms22J_3551, msdiv289"><i>Vissāsaye na ca taṃ vissayeyya,</i></a><br>
<a data-var="Asaṅkito saṅkito ca → asaṅkito ca saṅkito (bj, pts-vp-pli1)"><i>Asaṅkito saṅkito ca bhaveyya;</i></a><br>
<a><i>Tathā tathā viññū parakkameyya,</i></a><br>
<a><i>Yathā yathā bhāvaṃ paro na jaññā”.</i></a></p>
<p><a data-var="devavaṇṇā → devavaṇṇī (pts-vp-pli1)" data-ref="sc33, pts-vp-pli5.86, ms22J_3552, msdiv290"><i>Te devavaṇṇā sukhumālarūpā,</i></a><br>
<a data-var="sujayā → sujayo (bj, pts-vp-pli1) | puññakhandhā → puññakkhandhā (bj, sya1ed, sya2ed); puññagandhā (pts-vp-pli1)"><i>Ubho samā sujayā puññakhandhā;</i></a><br>
<a data-var="karampiyaṃ → kādambiyaṃ (bj); kārambiyaṃ (pts-vp-pli1)"><i>Upāgamuṃ karampiyaṃ acelaṃ,</i></a><br>
<a><i>Missībhūtā assavāhāva nāgā.</i></a></p>
<p><a data-ref="sc34, ms22J_3553, msdiv291"><i>Tato have paṇḍarako acelaṃ,</i></a><br>
<a><i>Sayamevupāgamma idaṃ avoca;</i></a><br>
<a><i>“Muttajjahaṃ sabbabhayātivatto,</i></a><br>
<a data-var="hi → ha (pts-vp-pli1)"><i>Na hi nūna tuyhaṃ manaso piyamhā”.</i></a></p>
<p><a data-ref="sc35, ms22J_3554, msdiv292"><i>“Piyo hi me āsi supaṇṇarājā,</i></a><br>
<a><i>Asaṃsayaṃ paṇḍarakena saccaṃ;</i></a><br>
<a><i>So rāgarattova akāsimetaṃ,</i></a><br>
<a data-var="Pāpakammaṃ → pāpaṃ kammaṃ (bj, pts-vp-pli1)"><i>Pāpakammaṃ sampajāno na mohā”.</i></a></p>
<p><a data-ref="sc36, ms22J_3555, msdiv293"><i>“Na me piyaṃ appiyaṃ vāpi hoti,</i></a><br>
<a><i>Sampassato lokamimaṃ parañca;</i></a><br>
<a><i>Susaññatānañhi viyañjanena,</i></a><br>
<a><i>Asaññato lokamimaṃ carāsi.</i></a></p>
<p><a data-var="anariyovāsi → anariyo cāsi (bj, pts-vp-pli1); anariyova hosi (sya1ed, sya2ed)" data-ref="sc37, pts-vp-pli5.87, ms22J_3556, msdiv294"><i>Ariyāvakāsosi anariyovāsi,</i></a><br>
<a><i>Asaññato saññatasannikāso;</i></a><br>
<a><i>Kaṇhābhijātikosi anariyarūpo,</i></a><br>
<a><i>Pāpaṃ bahuṃ duccaritaṃ acāri.</i></a></p>
<p><a data-ref="sc38, ms22J_3557, msdiv295"><i>Aduṭṭhassa tuvaṃ dubbhi,</i></a><br>
<a data-var="dubbhī → dūbhī (pts-vp-pli1)"><i>dubbhī ca pisuṇo casi;</i></a><br>
<a><i>Etena saccavajjena,</i></a><br>
<a><i>muddhā te phalatu sattadhā”.</i></a></p>
<p><a data-ref="sc39, ms22J_3558, msdiv296"><i>“Tasmā hi mittānaṃ na dubbhitabbaṃ,</i></a><br>
<a data-var="Mittadubbhā → mittadubbhā hi (sya1ed, sya2ed); mittaddubhā (pts-vp-pli1)"><i>Mittadubbhā pāpiyo natthi añño;</i></a><br>
<a><i>Āsittasatto nihato pathabyā,</i></a><br>
<a><i>Indassa vākyena hi saṃvaro hato”ti.</i></a></p>
</blockquote>
<p class="endsutta"><a data-var="Paṇḍaranāgarājajātakaṃ → paṇḍarakajātakaṃ (bj, sya1ed, sya2ed); paṇḍarajātakaṃ (pts-vp-pli1)" data-ref="sc40, ms22J_3559"><i>Paṇḍaranāgarājajātakaṃ aṭṭhamaṃ.</i></a></p>
</article>
</section>
</div>
</body>
</html>
