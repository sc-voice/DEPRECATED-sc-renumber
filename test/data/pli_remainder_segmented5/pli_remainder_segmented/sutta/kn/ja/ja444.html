<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja444">
<article>
<div class="hgroup">
<p class="division"><a><i>Jātaka</i></a></p>
<p><a><i>Dasakanipāta</i></a></p>
<p><a><i>Catudvāravagga</i></a></p>
<h1><a><i>6. Kaṇhadīpāyanajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli4.31, ms22J_1975, msdiv62"><i>“Sattāhamevāhaṃ pasannacitto,</i></a><br>
<a data-var="ācariṃ → acariṃ (bj, pts-vp-pli1); ācari (sya1ed, sya2ed)"><i>Puññatthiko ācariṃ brahmacariyaṃ;</i></a><br>
<a data-var="mamedaṃ → mamayidaṃ (sya1ed, sya2ed); mamāyidaṃ (pts-vp-pli1)"><i>Athāparaṃ yaṃ caritaṃ mamedaṃ,</i></a><br>
<a><i>Vassāni paññāsa samādhikāni;</i></a><br>
<a data-var="Akāmakovāpi → vāhi (pts-vp-pli1, mr)"><i>Akāmakovāpi ahaṃ carāmi,</i></a><br>
<a><i>Etena saccena suvatthi hotu;</i></a><br>
<a><i>Hataṃ visaṃ jīvatu yaññadatto”.</i></a></p>
<p><a data-ref="sc2, pts-vp-pli4.32, ms22J_1976, msdiv63"><i>“Yasmā dānaṃ nābhinandiṃ kadāci,</i></a><br>
<a><i>Disvānahaṃ atithiṃ vāsakāle;</i></a><br>
<a><i>Na cāpi me appiyataṃ aveduṃ,</i></a><br>
<a><i>Bahussutā samaṇabrāhmaṇā ca”.</i></a><br>
<a><i>Akāmakovāpi ahaṃ dadāmi,</i></a><br>
<a><i>Etena saccena suvatthi hotu;</i></a><br>
<a><i>Hataṃ visaṃ jīvatu yaññadatto.</i></a></p>
<p><a data-ref="sc3, ms22J_1977, msdiv64"><i>“Āsīviso tāta pahūtatejo,</i></a><br>
<a data-var="adaṃsī → adaṃsi (bj); aḍaṃsī (sya1ed, sya2ed); aḍatthi (pts-vp-pli1) | sacarā → bilarā (bj); biḷārā (sya1ed, sya2ed); patarā (pts-vp-pli1)"><i>Yo taṃ adaṃsī sacarā udicca;</i></a><br>
<a><i>Tasmiñca me appiyatāya ajja,</i></a><br>
<a><i>Pitari ca te natthi koci viseso;</i></a><br>
<a><i>Etena saccena suvatthi hotu,</i></a><br>
<a><i>Hataṃ visaṃ jīvatu yaññadatto”.</i></a></p>
<p><a data-var="dantāyeva → ye ca (sya1ed, sya2ed, mr)" data-ref="sc4, pts-vp-pli4.33, ms22J_1978, msdiv65"><i>“Santā dantāyeva paribbajanti,</i></a><br>
<a data-var="natthākāmarūpā → anakāmarūpā (bj, sya1ed, sya2ed, pts-vp-pli1)"><i>Aññatra kaṇhā natthākāmarūpā;</i></a><br>
<a><i>Dīpāyana kissa jigucchamāno,</i></a><br>
<a><i>Akāmako carasi brahmacariyaṃ”.</i></a></p>
<p><a data-ref="sc5, ms22J_1979, msdiv66"><i>“Saddhāya nikkhamma punaṃ nivatto,</i></a><br>
<a data-var="eḷamūgova bālo → eḷamūgo capalo (sya1ed, sya2ed, mr); elamūgo va bālo (pts-vp-pli1)"><i>So eḷamūgova bālo vatāyaṃ;</i></a><br>
<a><i>Etassa vādassa jigucchamāno,</i></a><br>
<a><i>Akāmako carāmi brahmacariyaṃ;</i></a><br>
<a data-var="Viññuppasatthañca satañca ṭhānaṃ → viññūpasatthañca satañca ṭhānaṃ (sya1ed, sya2ed, pts-vp-pli1); viññūpasatthaṃ vasitaṃ ca ṭhānaṃ (mr)"><i>Viññuppasatthañca satañca ṭhānaṃ,</i></a><br>
<a><i>Evampahaṃ puññakaro bhavāmi”.</i></a></p>
<p><a data-ref="sc6, pts-vp-pli4.34, ms22J_1980, msdiv67"><i>“Samaṇe tuvaṃ brāhmaṇe addhike ca,</i></a><br>
<a><i>Santappayāsi annapānena bhikkhaṃ;</i></a><br>
<a><i>Opānabhūtaṃva gharaṃ tava yidaṃ,</i></a><br>
<a><i>Annena pānena upetarūpaṃ;</i></a><br>
<a><i>Atha kissa vādassa jigucchamāno,</i></a><br>
<a><i>Akāmako dānamimaṃ dadāsi”.</i></a></p>
<p><a data-ref="sc7, ms22J_1981, msdiv68"><i>“Pitaro ca me āsuṃ pitāmahā ca,</i></a><br>
<a><i>Saddhā ahuṃ dānapatī vadaññū;</i></a><br>
<a><i>Taṃ kullavattaṃ anuvattamāno,</i></a><br>
<a data-var="antimagandhano → gandhino (bj, sya1ed, sya2ed, pts-vp-pli1, mr)"><i>Māhaṃ kule antimagandhano ahuṃ;</i></a><br>
<a><i>Etassa vādassa jigucchamāno,</i></a><br>
<a><i>Akāmako dānamimaṃ dadāmi”.</i></a></p>
<p><a data-ref="sc8, pts-vp-pli4.35, ms22J_1982, msdiv69"><i>“Dahariṃ kumāriṃ asamatthapaññaṃ,</i></a><br>
<a><i>Yaṃ tānayiṃ ñātikulā sugatte;</i></a><br>
<a><i>Na cāpi me appiyataṃ avedi,</i></a><br>
<a data-var="paricārayantā → paricārayantī (bj, pts-vp-pli1)"><i>Aññatra kāmā paricārayantā;</i></a><br>
<a><i>Atha kena vaṇṇena mayā te bhoti,</i></a><br>
<a><i>Saṃvāsadhammo ahu evarūpo”.</i></a></p>
<p><a data-ref="sc9, ms22J_1983, msdiv70"><i>“Ārā dūre nayidha kadāci atthi,</i></a><br>
<a><i>Paramparā nāma kule imasmiṃ;</i></a><br>
<a><i>Taṃ kullavattaṃ anuvattamānā,</i></a><br>
<a><i>Māhaṃ kule antimagandhinī ahuṃ;</i></a><br>
<a><i>Etassa vādassa jigucchamānā,</i></a><br>
<a data-var="paddhacarāmhi → baddhacarāsmi (bj); paṭṭhacarāmi (sya1ed, sya2ed); baddhacarāmi (pts-vp-pli1); paṭṭhacarāmhi (mr)"><i>Akāmikā paddhacarāmhi tuyhaṃ”.</i></a></p>
<p><a data-var="bhāsiṃ yamabhāsaneyyaṃ → bhāsissaṃ abhāsaneyyaṃ (bj, sya1ed, sya2ed, pts-vp-pli1); bhāsissa'mabhāsaneyyaṃ (?)" data-ref="sc10, pts-vp-pli4.36, ms22J_1984, msdiv71"><i>“Maṇḍabya bhāsiṃ yamabhāsaneyyaṃ,</i></a><br>
<a><i>Taṃ khamyataṃ puttakahetu majja;</i></a><br>
<a><i>Puttapemā na idha paratthi kiñci,</i></a><br>
<a><i>So no ayaṃ jīvati yaññadatto”ti.</i></a></p>
</blockquote>
<p class="endsutta"><a data-var="Kaṇhadīpāyanajātakaṃ → maṇḍabyajātakaṃ (sya1ed, sya2ed, mr)" data-ref="sc11, ms22J_1985"><i>Kaṇhadīpāyanajātakaṃ chaṭṭhaṃ.</i></a></p>
</article>
</section>
</div>
</body>
</html>
