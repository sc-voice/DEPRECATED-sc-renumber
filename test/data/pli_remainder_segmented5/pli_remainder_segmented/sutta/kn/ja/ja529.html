<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ja529">
<article>
<div class="hgroup">
<p class="division"><a><i>Jātaka</i></a></p>
<p><a><i>Saṭṭhinipāta</i></a></p>
<p><a><i>Soṇakavagga</i></a></p>
<h1><a data-var="1 Soṇakajātaka → sonakajātaka (pts-vp-pli1)"><i>1 Soṇakajātaka</i></a></h1>
</div>
<blockquote class="gatha">
<p><a data-ref="sc1, pts-vp-pli5.250, ms23J_443, msdiv1"><i>“Tassa sutvā sataṃ dammi,</i></a><br>
<a data-var="diṭṭha → daṭṭhu (bj, pts-vp-pli1)"><i>sahassaṃ diṭṭha soṇakaṃ;</i></a><br>
<a><i>Ko me soṇakamakkhāti,</i></a><br>
<a><i>sahāyaṃ paṃsukīḷitaṃ”.</i></a></p>
<p><a data-ref="sc2, ms23J_444, msdiv2"><i>“Athabravī māṇavako,</i></a><br>
<a><i>daharo pañcacūḷako;</i></a><br>
<a><i>Mayhaṃ sutvā sataṃ dehi,</i></a><br>
<a data-var="diṭṭha → daṭṭhu (bj, pts-vp-pli1)"><i>sahassaṃ diṭṭha soṇakaṃ;</i></a><br>
<a data-var="Ahaṃ te soṇakakkhissaṃ → ahaṃ soṇakamakkhissaṃ (bj, pts-vp-pli1); ahaṃ te soṇakamakkhissaṃ (sya1ed, sya2ed)"><i>Ahaṃ te soṇakakkhissaṃ,</i></a><br>
<a><i>sahāyaṃ paṃsukīḷitaṃ”.</i></a></p>
<p><a data-var="Katamasmiṃ → katarasmiṃ (bj, sya1ed, sya2ed, pts-vp-pli1)" data-ref="sc3, pts-vp-pli5.251, ms23J_445, msdiv3"><i>“Katamasmiṃ so janapade,</i></a><br>
<a><i>raṭṭhesu nigamesu ca;</i></a><br>
<a data-var="Kattha soṇakamaddakkhi → kattha te soṇako diṭṭho (bj); kattha te sonako diṭṭho (pts-vp-pli1)"><i>Kattha soṇakamaddakkhi,</i></a><br>
<a><i>taṃ me akkhāhi pucchito”.</i></a></p>
<p><a data-ref="sc4, ms23J_446, msdiv4"><i>“Taveva deva vijite,</i></a><br>
<a><i>tavevuyyānabhūmiyā;</i></a><br>
<a><i>Ujuvaṃsā mahāsālā,</i></a><br>
<a><i>nīlobhāsā manoramā.</i></a></p>
<p><a data-ref="sc5, ms23J_447, msdiv5"><i>Tiṭṭhanti meghasamānā,</i></a><br>
<a><i>rammā aññoññanissitā;</i></a><br>
<a data-var="mūlamhi → mūlasmiṃ (bj, pts-vp-pli1); mūlasmi (sya1ed, sya2ed)"><i>Tesaṃ mūlamhi soṇako,</i></a><br>
<a data-var="anupādano → anupādino (sya1ed, sya2ed); anupādāno (pts-vp-pli1)"><i>jhāyatī anupādano;</i></a><br>
<a><i>Upādānesu lokesu,</i></a><br>
<a><i>ḍayhamānesu nibbuto”.</i></a></p>
<p><a data-ref="sc6, ms23J_448, msdiv6"><i>Tato ca rājā pāyāsi,</i></a><br>
<a><i>senāya caturaṅgiyā;</i></a><br>
<a><i>Kārāpetvā samaṃ maggaṃ,</i></a><br>
<a><i>agamā yena soṇako.</i></a></p>
<p><a data-ref="sc7, ms23J_449, msdiv7"><i>Uyyānabhūmiṃ gantvāna,</i></a><br>
<a><i>vicaranto brahāvane;</i></a><br>
<a><i>Āsīnaṃ soṇakaṃ dakkhi,</i></a><br>
<a><i>ḍayhamānesu nibbutaṃ.</i></a></p>
<p><a data-ref="sc8, ms23J_450, msdiv8"><i>“Kapaṇo vatayaṃ bhikkhu,</i></a><br>
<a><i>muṇḍo saṅghāṭipāruto;</i></a><br>
<a><i>Amātiko apitiko,</i></a><br>
<a><i>rukkhamūlasmi jhāyati”.</i></a></p>
<p><a data-ref="sc9, ms23J_451, msdiv9"><i>Imaṃ vākyaṃ nisāmetvā,</i></a><br>
<a><i>Soṇako etadabravi;</i></a><br>
<a><i>“Na rāja kapaṇo hoti,</i></a><br>
<a data-var="phassayaṃ → phusayaṃ (mr)"><i>Dhammaṃ kāyena phassayaṃ.</i></a></p>
<p><a data-var="ca → yodha (bj, sya1ed, sya2ed) | niraṃkatvā → nirākatvā (?)" data-ref="sc10, pts-vp-pli5.252, ms23J_452, msdiv10"><i>Yo ca dhammaṃ niraṃkatvā,</i></a><br>
<a><i>Adhammamanuvattati;</i></a><br>
<a><i>Sa rāja kapaṇo hoti,</i></a><br>
<a><i>Pāpo pāpaparāyaṇo”.</i></a></p>
<p><a data-ref="sc11, ms23J_453, msdiv11"><i>“Arindamoti me nāmaṃ,</i></a><br>
<a><i>kāsirājāti maṃ vidū;</i></a><br>
<a data-var="sukhasseyyā → sukhaseyyo (bj, mr); sukhaseyyā (sya1ed, sya2ed); sukhā seyyā (pts-vp-pli1)"><i>Kacci bhoto sukhasseyyā,</i></a><br>
<a><i>idha pattassa soṇaka”.</i></a></p>
<p><a data-ref="sc12, ms23J_454, msdiv12"><i>“Sadāpi bhadramadhanassa,</i></a><br>
<a><i>Anāgārassa bhikkhuno;</i></a><br>
<a><i>Na tesaṃ koṭṭhe openti,</i></a><br>
<a data-var="Na kumbhiṃ na khaḷopiyaṃ → na kumbhiṃ na kaḷopiyaṃ (bj); na kumbhe na kaḷopiyā (sya1ed, sya2ed, pts-vp-pli1)"><i>Na kumbhiṃ na khaḷopiyaṃ;</i></a><br>
<a><i>Paraniṭṭhitamesānā,</i></a><br>
<a><i>Tena yāpenti subbatā.</i></a></p>
<p><a data-ref="sc13, ms23J_455, msdiv13"><i>Dutiyampi bhadramadhanassa,</i></a><br>
<a><i>Anāgārassa bhikkhuno;</i></a><br>
<a data-var="Anavajjapiṇḍo → anavajjo piṇḍo (pts-vp-pli1)"><i>Anavajjapiṇḍo bhottabbo,</i></a><br>
<a><i>Na ca kocūparodhati.</i></a></p>
<p><a data-ref="sc14, ms23J_456, msdiv14"><i>Tatiyampi bhadramadhanassa,</i></a><br>
<a><i>Anāgārassa bhikkhuno;</i></a><br>
<a><i>Nibbuto piṇḍo bhottabbo,</i></a><br>
<a><i>Na ca kocūparodhati.</i></a></p>
<p><a data-var="Catutthampi → catutthaṃ (pts-vp-pli1)" data-ref="sc15, ms23J_457, msdiv15"><i>Catutthampi bhadramadhanassa,</i></a><br>
<a><i>Anāgārassa bhikkhuno;</i></a><br>
<a><i>Muttassa raṭṭhe carato,</i></a><br>
<a><i>Saṅgo yassa na vijjati.</i></a></p>
<p><a data-var="Pañcamampi → pañcamaṃ (pts-vp-pli1)" data-ref="sc16, ms23J_458, msdiv16"><i>Pañcamampi bhadramadhanassa,</i></a><br>
<a><i>Anāgārassa bhikkhuno;</i></a><br>
<a><i>Nagaramhi ḍayhamānamhi,</i></a><br>
<a><i>Nāssa kiñci aḍayhatha.</i></a></p>
<p><a data-var="Chaṭṭhampi → chaṭṭhaṃ (pts-vp-pli1)" data-ref="sc17, pts-vp-pli5.253, ms23J_459, msdiv17"><i>Chaṭṭhampi bhadramadhanassa,</i></a><br>
<a><i>Anāgārassa bhikkhuno;</i></a><br>
<a data-var="vilumpamānamhi → viluppamānamhi (mr)"><i>Raṭṭhe vilumpamānamhi,</i></a><br>
<a data-var="ahīratha → ahāratha (bj, sya1ed, sya2ed)"><i>Nāssa kiñci ahīratha.</i></a></p>
<p><a data-var="Sattamampi → sattamaṃ (pts-vp-pli1)" data-ref="sc18, ms23J_460, msdiv18"><i>Sattamampi bhadramadhanassa,</i></a><br>
<a><i>Anāgārassa bhikkhuno;</i></a><br>
<a><i>Corehi rakkhitaṃ maggaṃ,</i></a><br>
<a><i>Ye caññe paripanthikā;</i></a><br>
<a><i>Pattacīvaramādāya,</i></a><br>
<a><i>Sotthiṃ gacchati subbato.</i></a></p>
<p><a data-var="Aṭṭhamampi → aṭṭhamaṃ (pts-vp-pli1)" data-ref="sc19, ms23J_461, msdiv19"><i>Aṭṭhamampi bhadramadhanassa,</i></a><br>
<a><i>Anāgārassa bhikkhuno;</i></a><br>
<a><i>Yaṃ yaṃ disaṃ pakkamati,</i></a><br>
<a><i>Anapekkhova gacchati”.</i></a></p>
<p><a data-var="Bahūni samaṇabhadrāni → bahūpi bhadrā etesaṃ (sya1ed, sya2ed, csp1ed); bahūpi bhadrakā ete (pts-vp-pli1); bahūni bhadrā etesaṃ (mr)" data-ref="sc20, pts-vp-pli5.254, ms23J_462, msdiv20"><i>“Bahūni samaṇabhadrāni,</i></a><br>
<a><i>ye tvaṃ bhikkhu pasaṃsasi;</i></a><br>
<a><i>Ahañca giddho kāmesu,</i></a><br>
<a><i>kathaṃ kāhāmi soṇaka.</i></a></p>
<p><a data-ref="sc21, ms23J_463, msdiv21"><i>Piyā me mānusā kāmā,</i></a><br>
<a><i>atho dibyāpi me piyā;</i></a><br>
<a><i>Atha kena nu vaṇṇena,</i></a><br>
<a><i>ubho loke labhāmase”.</i></a></p>
<p><a data-var="giddhā → kāmesu giddhā (bj, pts-vp-pli1)" data-ref="sc22, pts-vp-pli5.255, ms23J_464, msdiv22"><i>“Kāme giddhā kāmaratā,</i></a><br>
<a><i>kāmesu adhimucchitā;</i></a><br>
<a><i>Narā pāpāni katvāna,</i></a><br>
<a><i>upapajjanti duggatiṃ.</i></a></p>
<p><a data-var="pahantvāna → pahatvāna (bj, pts-vp-pli1)" data-ref="sc23, ms23J_465, msdiv23"><i>Ye ca kāme pahantvāna,</i></a><br>
<a><i>nikkhantā akutobhayā;</i></a><br>
<a><i>Ekodibhāvādhigatā,</i></a><br>
<a><i>na te gacchanti duggatiṃ.</i></a></p>
<p><a data-ref="sc24, ms23J_466, msdiv24"><i>Upamaṃ te karissāmi,</i></a><br>
<a><i>taṃ suṇohi arindama;</i></a><br>
<a data-var="midhekacce → pidhekacce (bj, pts-vp-pli1)"><i>Upamāya midhekacce,</i></a><br>
<a><i>atthaṃ jānanti paṇḍitā.</i></a></p>
<p><a data-ref="sc25, ms23J_467, msdiv25"><i>Gaṅgāya kuṇapaṃ disvā,</i></a><br>
<a><i>vuyhamānaṃ mahaṇṇave;</i></a><br>
<a><i>Vāyaso samacintesi,</i></a><br>
<a><i>appapañño acetaso.</i></a></p>
<p><a data-ref="sc26, ms23J_468, msdiv26"><i>‘Yānañca vatidaṃ laddhaṃ,</i></a><br>
<a><i>bhakkho cāyaṃ anappako’;</i></a><br>
<a><i>Tattha rattiṃ tattha divā,</i></a><br>
<a><i>tattheva nirato mano.</i></a></p>
<p><a data-ref="sc27, ms23J_469, msdiv27"><i>Khādaṃ nāgassa maṃsāni,</i></a><br>
<a data-var="bhāgīrathodakaṃ → bhāgīrasodakaṃ (sya1ed, sya2ed, pts-vp-pli1, mr)"><i>pivaṃ bhāgīrathodakaṃ;</i></a><br>
<a><i>Sampassaṃ vanacetyāni,</i></a><br>
<a data-var="palettha → palittha (pts-vp-pli1); paletvā (mr)"><i>na palettha vihaṅgamo.</i></a></p>
<p><a data-var="Tañca → taṃva (pts-vp-pli1)" data-ref="sc28, ms23J_470, msdiv28"><i>Tañca otaraṇī gaṅgā,</i></a><br>
<a><i>pamattaṃ kuṇape rataṃ;</i></a><br>
<a data-var="ajjhagāhāsi → ajjhagāhayi (pts-vp-pli1)"><i>Samuddaṃ ajjhagāhāsi,</i></a><br>
<a><i>agatī yattha pakkhinaṃ.</i></a></p>
<p><a data-ref="sc29, ms23J_471, msdiv29"><i>So ca bhakkhaparikkhīṇo,</i></a><br>
<a data-var="udapatvā → uppatitvā (bj, sya1ed, sya2ed); udāpatvā (pts-vp-pli1)"><i>udapatvā vihaṅgamo;</i></a><br>
<a><i>Na pacchato na purato,</i></a><br>
<a><i>nuttaraṃ nopi dakkhiṇaṃ.</i></a></p>
<p><a data-var="najjhagāgañchi → na ajjhagañchi (bj); na ajjhagacchi (pts-vp-pli1)" data-ref="sc30, ms23J_472, msdiv30"><i>Dīpaṃ so najjhagāgañchi,</i></a><br>
<a><i>agatī yattha pakkhinaṃ;</i></a><br>
<a><i>So ca tattheva pāpattha,</i></a><br>
<a><i>yathā dubbalako tathā.</i></a></p>
<p><a data-ref="sc31, ms23J_473, msdiv31"><i>Tañca sāmuddikā macchā,</i></a><br>
<a><i>kumbhīlā makarā susū;</i></a><br>
<a><i>Pasayhakārā khādiṃsu,</i></a><br>
<a data-var="vipakkhakaṃ → vipakkhinaṃ (bj, pts-vp-pli1); vipakkhikaṃ (sya1ed, sya2ed)"><i>phandamānaṃ vipakkhakaṃ.</i></a></p>
<p><a data-ref="sc32, ms23J_474, msdiv32"><i>Evameva tuvaṃ rāja,</i></a><br>
<a><i>ye caññe kāmabhogino;</i></a><br>
<a><i>Giddhā ce na vamissanti,</i></a><br>
<a data-var="kākapaññāva → kākapaññāya (bj, sya1ed, sya2ed, pts-vp-pli1)"><i>kākapaññāva te vidū.</i></a></p>
<p><a data-ref="sc33, ms23J_475, msdiv33"><i>Esā te upamā rāja,</i></a><br>
<a><i>atthasandassanī katā;</i></a><br>
<a><i>Tvañca paññāyase tena,</i></a><br>
<a><i>yadi kāhasi vā na vā.</i></a></p>
<p><a data-ref="sc34, pts-vp-pli5.257, ms23J_476, msdiv34"><i>Ekavācampi dvivācaṃ,</i></a><br>
<a><i>bhaṇeyya anukampako;</i></a><br>
<a><i>Tatuttariṃ na bhāseyya,</i></a><br>
<a data-var="dāsovayyassa → dāso ayyassa (bj); dāso ayirassa (pts-vp-pli1)"><i>dāsovayyassa santike”.</i></a></p>
<p><a data-ref="sc35, ms23J_477, msdiv35"><i>Idaṃ vatvāna pakkāmi,</i></a><br>
<a data-var="soṇako amitabuddhimā → soṇako'mitabuddhimā (?)"><i>soṇako amitabuddhimā;</i></a><br>
<a><i>Vehāse antalikkhasmiṃ,</i></a><br>
<a><i>anusāsitvāna khattiyaṃ.</i></a></p>
<p><a data-ref="sc36, pts-vp-pli5.258, ms23J_478, msdiv36"><i>“Ko nume rājakattāro,</i></a><br>
<a data-var="veyyattamāgatā → sūtā veyyattimāgatā (bj, sya1ed, sya2ed, pts-vp-pli1)"><i>suddā veyyattamāgatā;</i></a><br>
<a><i>Rajjaṃ niyyādayissāmi,</i></a><br>
<a><i>nāhaṃ rajjena matthiko.</i></a></p>
<p><a data-ref="sc37, ms23J_479, msdiv37"><i>Ajjeva pabbajissāmi,</i></a><br>
<a><i>Ko jaññā maraṇaṃ suve;</i></a><br>
<a><i>Māhaṃ kākova dummedho,</i></a><br>
<a data-var="vasamanvagaṃ → vasamanvagā (sya1ed, sya2ed); vasamannagā (pts-vp-pli1)"><i>Kāmānaṃ vasamanvagaṃ”.</i></a></p>
<p><a data-ref="sc38, ms23J_480, msdiv38"><i>“Atthi te daharo putto,</i></a><br>
<a><i>dīghāvu raṭṭhavaḍḍhano;</i></a><br>
<a><i>Taṃ rajje abhisiñcassu,</i></a><br>
<a><i>so no rājā bhavissati”.</i></a></p>
<p><a data-ref="sc39, ms23J_481, msdiv39"><i>“Khippaṃ kumāramānetha,</i></a><br>
<a><i>dīghāvuṃ raṭṭhavaḍḍhanaṃ;</i></a><br>
<a><i>Taṃ rajje abhisiñcissaṃ,</i></a><br>
<a><i>so vo rājā bhavissati”.</i></a></p>
<p><a data-ref="sc40, ms23J_482, msdiv40"><i>Tato kumāramānesuṃ,</i></a><br>
<a><i>dīghāvuṃ raṭṭhavaḍḍhanaṃ;</i></a><br>
<a><i>Taṃ disvā ālapī rājā,</i></a><br>
<a><i>ekaputtaṃ manoramaṃ.</i></a></p>
<p><a data-ref="sc41, ms23J_483, msdiv41"><i>“Saṭṭhi gāmasahassāni,</i></a><br>
<a><i>paripuṇṇāni sabbaso;</i></a><br>
<a><i>Te putta paṭipajjassu,</i></a><br>
<a><i>rajjaṃ niyyādayāmi te.</i></a></p>
<p><a data-ref="sc42, ms23J_484, msdiv42"><i>Ajjeva pabbajissāmi,</i></a><br>
<a><i>ko jaññā maraṇaṃ suve;</i></a><br>
<a><i>Māhaṃ kākova dummedho,</i></a><br>
<a data-var="vasamanvagaṃ → vasamannagā (pts-vp-pli1)"><i>kāmānaṃ vasamanvagaṃ.</i></a></p>
<p><a data-ref="sc43, ms23J_485, msdiv43"><i>Saṭṭhi nāgasahassāni,</i></a><br>
<a><i>sabbālaṅkārabhūsitā;</i></a><br>
<a><i>Suvaṇṇakacchā mātaṅgā,</i></a><br>
<a><i>hemakappanavāsasā.</i></a></p>
<p><a data-ref="sc44, ms23J_486, msdiv44"><i>Ārūḷhā gāmaṇīyehi,</i></a><br>
<a><i>tomaraṅkusapāṇibhi;</i></a><br>
<a><i>Te putta paṭipajjassu,</i></a><br>
<a><i>rajjaṃ niyyādayāmi te.</i></a></p>
<p><a data-ref="sc45, pts-vp-pli5.259, ms23J_487, msdiv45"><i>Ajjeva pabbajissāmi,</i></a><br>
<a><i>ko jaññā maraṇaṃ suve;</i></a><br>
<a><i>Māhaṃ kākova dummedho,</i></a><br>
<a><i>kāmānaṃ vasamanvagaṃ.</i></a></p>
<p><a data-ref="sc46, ms23J_488, msdiv46"><i>Saṭṭhi assasahassāni,</i></a><br>
<a><i>sabbālaṅkārabhūsitā;</i></a><br>
<a><i>Ājānīyāva jātiyā,</i></a><br>
<a><i>sindhavā sīghavāhino.</i></a></p>
<p><a data-ref="sc47, ms23J_489, msdiv47"><i>Ārūḷhā gāmaṇīyehi,</i></a><br>
<a data-var="illiyācāpadhāribhi → indiyācāpadhāribhi (sya1ed, sya2ed, mr); illiyācāpadhārihi (pts-vp-pli1)"><i>illiyācāpadhāribhi;</i></a><br>
<a><i>Te putta paṭipajjassu,</i></a><br>
<a><i>rajjaṃ niyyādayāmi te.</i></a></p>
<p><a data-ref="sc48, ms23J_490, msdiv48"><i>Ajjeva pabbajissāmi,</i></a><br>
<a><i>ko jaññā maraṇaṃ suve;</i></a><br>
<a><i>Māhaṃ kākova dummedho,</i></a><br>
<a><i>kāmānaṃ vasamanvagaṃ.</i></a></p>
<p><a data-ref="sc49, ms23J_491, msdiv49"><i>Saṭṭhi rathasahassāni,</i></a><br>
<a><i>sannaddhā ussitaddhajā;</i></a><br>
<a><i>Dīpā athopi veyyagghā,</i></a><br>
<a><i>sabbālaṅkārabhūsitā.</i></a></p>
<p><a data-ref="sc50, ms23J_492, msdiv50"><i>Ārūḷhā gāmaṇīyehi,</i></a><br>
<a><i>cāpahatthehi vammibhi;</i></a><br>
<a><i>Te putta paṭipajjassu,</i></a><br>
<a><i>rajjaṃ niyyādayāmi te.</i></a></p>
<p><a data-ref="sc51, ms23J_493, msdiv51"><i>Ajjeva pabbajissāmi,</i></a><br>
<a><i>ko jaññā maraṇaṃ suve;</i></a><br>
<a><i>Māhaṃ kākova dummedho,</i></a><br>
<a><i>kāmānaṃ vasamanvagaṃ.</i></a></p>
<p><a data-ref="sc52, ms23J_494, msdiv52"><i>Saṭṭhi dhenusahassāni,</i></a><br>
<a><i>rohaññā puṅgavūsabhā;</i></a><br>
<a><i>Tā putta paṭipajjassu,</i></a><br>
<a><i>rajjaṃ niyyādayāmi te.</i></a></p>
<p><a data-ref="sc53, ms23J_495, msdiv53"><i>Ajjeva pabbajissāmi,</i></a><br>
<a><i>ko jaññā maraṇaṃ suve;</i></a><br>
<a><i>Māhaṃ kākova dummedho,</i></a><br>
<a><i>kāmānaṃ vasamanvagaṃ.</i></a></p>
<p><a data-ref="sc54, ms23J_496, msdiv54"><i>Soḷasitthisahassāni,</i></a><br>
<a><i>sabbālaṅkārabhūsitā;</i></a><br>
<a><i>Vicitravatthābharaṇā,</i></a><br>
<a><i>āmuttamaṇikuṇḍalā;</i></a><br>
<a><i>Tā putta paṭipajjassu,</i></a><br>
<a><i>rajjaṃ niyyādayāmi te.</i></a></p>
<p><a data-ref="sc55, ms23J_497, msdiv55"><i>Ajjeva pabbajissāmi,</i></a><br>
<a><i>ko jaññā maraṇaṃ suve;</i></a><br>
<a><i>Māhaṃ kākova dummedho,</i></a><br>
<a><i>kāmānaṃ vasamanvagaṃ”.</i></a></p>
<p><a data-ref="sc56, ms23J_498, msdiv56"><i>“Daharasseva me tāta,</i></a><br>
<a><i>mātā matāti me sutaṃ;</i></a><br>
<a><i>Tayā vinā ahaṃ tāta,</i></a><br>
<a><i>jīvitumpi na ussahe.</i></a></p>
<p><a data-ref="sc57, ms23J_499, msdiv57"><i>Yathā āraññakaṃ nāgaṃ,</i></a><br>
<a><i>poto anveti pacchato;</i></a><br>
<a><i>Jessantaṃ giriduggesu,</i></a><br>
<a><i>samesu visamesu ca.</i></a></p>
<p><a data-ref="sc58, ms23J_500, msdiv58"><i>Evaṃ taṃ anugacchāmi,</i></a><br>
<a data-var="pattamādāya → puttamādāya (bj, sya1ed, sya2ed, csp1ed)"><i>pattamādāya pacchato;</i></a><br>
<a><i>Subharo te bhavissāmi,</i></a><br>
<a><i>na te hessāmi dubbharo”.</i></a></p>
<p><a data-ref="sc59, ms23J_501, msdiv59"><i>“Yathā sāmuddikaṃ nāvaṃ,</i></a><br>
<a><i>vāṇijānaṃ dhanesinaṃ;</i></a><br>
<a><i>Vohāro tattha gaṇheyya,</i></a><br>
<a data-var="byasanī → byasanaṃ (mr)"><i>vāṇijā byasanī siyā.</i></a></p>
<p><a data-var="puttakali → puttaka (sya1ed, sya2ed)" data-ref="sc60, ms23J_502, msdiv60"><i>Evamevāyaṃ puttakali,</i></a><br>
<a data-var="mama → mamaṃ (pts-vp-pli1)"><i>antarāyakaro mama;</i></a><br>
<a><i>Imaṃ kumāraṃ pāpetha,</i></a><br>
<a><i>pāsādaṃ rativaḍḍhanaṃ.</i></a></p>
<p><a data-ref="sc61, pts-vp-pli5.260, ms23J_503, msdiv61"><i>Tattha kambusahatthāyo,</i></a><br>
<a><i>yathā sakkaṃva accharā;</i></a><br>
<a data-var="ramessanti → ramissanti (sya1ed, sya2ed, mr)"><i>Tā naṃ tattha ramessanti,</i></a><br>
<a data-var="ceso → meso (pts-vp-pli1)"><i>tāhi ceso ramissati.</i></a></p>
<p><a data-ref="sc62, ms23J_504, msdiv62"><i>Tato kumāraṃ pāpesuṃ,</i></a><br>
<a><i>pāsādaṃ rativaḍḍhanaṃ;</i></a><br>
<a><i>Taṃ disvā avacuṃ kaññā,</i></a><br>
<a><i>dīghāvuṃ raṭṭhavaḍḍhanaṃ.</i></a></p>
<p><a data-ref="sc63, ms23J_505, msdiv63"><i>Devatā nusi gandhabbo,</i></a><br>
<a data-var="adu → ādu (bj, pts-vp-pli1); ādū (sya1ed, sya2ed)"><i>adu sakko purindado;</i></a><br>
<a><i>Ko vā tvaṃ kassa vā putto,</i></a><br>
<a><i>kathaṃ jānemu taṃ mayaṃ”.</i></a></p>
<p><a data-ref="sc64, ms23J_506, msdiv64"><i>“Namhi devo na gandhabbo,</i></a><br>
<a data-var="Nāpi → napi (bj, sya1ed, sya2ed, pts-vp-pli1); namhi (mr)"><i>Nāpi sakko purindado;</i></a><br>
<a><i>Kāsirañño ahaṃ putto,</i></a><br>
<a><i>Dīghāvu raṭṭhavaḍḍhano;</i></a><br>
<a data-var="Mamaṃ → mama (pts-vp-pli1) | bhaddaṃ vo → bhaddante (mr)"><i>Mamaṃ bharatha bhaddaṃ vo,</i></a><br>
<a><i>Ahaṃ bhattā bhavāmi vo”.</i></a></p>
<p><a data-ref="sc65, ms23J_507, msdiv65"><i>Taṃ tattha avacuṃ kaññā,</i></a><br>
<a><i>dīghāvuṃ raṭṭhavaḍḍhanaṃ;</i></a><br>
<a><i>“Kuhiṃ rājā anuppatto,</i></a><br>
<a><i>ito rājā kuhiṃ gato”.</i></a></p>
<p><a data-ref="sc66, ms23J_508, msdiv66"><i>“Paṅkaṃ rājā atikkanto,</i></a><br>
<a><i>thale rājā patiṭṭhito;</i></a><br>
<a><i>Akaṇṭakaṃ agahanaṃ,</i></a><br>
<a><i>paṭipanno mahāpathaṃ.</i></a></p>
<p><a data-ref="sc67, ms23J_509, msdiv67"><i>Ahañca paṭipannosmi,</i></a><br>
<a><i>maggaṃ duggatigāminaṃ;</i></a><br>
<a><i>Sakaṇṭakaṃ sagahanaṃ,</i></a><br>
<a><i>yena gacchanti duggatiṃ”.</i></a></p>
<p><a data-ref="sc68, ms23J_510, msdiv68"><i>“Tassa te svāgataṃ rāja,</i></a><br>
<a><i>sīhasseva giribbajaṃ;</i></a><br>
<a><i>Anusāsa mahārāja,</i></a><br>
<a><i>tvaṃ no sabbāsamissaro”ti.</i></a></p>
</blockquote>
<p class="endsutta"><a data-var="Soṇakajātakaṃ → sonakajātakaṃ (pts-vp-pli1)" data-ref="sc69, ms23J_511"><i>Soṇakajātakaṃ paṭhamaṃ.</i></a></p>
</article>
</section>
</div>
</body>
</html>
