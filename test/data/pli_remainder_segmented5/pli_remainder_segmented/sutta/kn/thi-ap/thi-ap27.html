<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap27">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a><i>7. Bhaddākāpilānītherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_950, msdiv244"><i>“Padumuttaro nāma jino,</i></a><br>
<a data-var="sabbadhammāna pāragū → sabbadhammesu cakkhumā (bj, pts-vp-pli1)"><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_951, msdiv245"><i>Tadāhu haṃsavatiyaṃ,</i></a><br>
<a data-var="nāmato → nāmako (sya1ed, sya2ed, pts-vp-pli1)"><i>videho nāma nāmato;</i></a><br>
<a><i>Seṭṭhī pahūtaratano,</i></a><br>
<a><i>tassa jāyā ahosahaṃ.</i></a></p>
<p><a data-ref="sc3, ms20Ap2_952, msdiv246"><i>Kadāci so narādiccaṃ,</i></a><br>
<a><i>Upecca saparijjano;</i></a><br>
<a><i>Dhammamassosi buddhassa,</i></a><br>
<a data-var="Sabbadukkhabhayappahaṃ → … dukkhakkhayāvahaṃ (bj, sya1ed, sya2ed, pts-vp-pli1)"><i>Sabbadukkhabhayappahaṃ.</i></a></p>
<p><a data-ref="sc4, ms20Ap2_953, msdiv247"><i>Sāvakaṃ dhutavādānaṃ,</i></a><br>
<a><i>aggaṃ kittesi nāyako;</i></a><br>
<a><i>Sutvā sattāhikaṃ dānaṃ,</i></a><br>
<a><i>datvā buddhassa tādino.</i></a></p>
<p><a data-ref="sc5, ms20Ap2_954, msdiv248"><i>Nipacca sirasā pāde,</i></a><br>
<a><i>taṃ ṭhānamabhipatthayiṃ;</i></a><br>
<a><i>Sa hāsayanto parisaṃ,</i></a><br>
<a><i>tadā hi narapuṅgavo.</i></a></p>
<p><a data-ref="sc6, ms20Ap2_955, msdiv249"><i>Seṭṭhino anukampāya,</i></a><br>
<a><i>imā gāthā abhāsatha;</i></a><br>
<a><i>‘Lacchase patthitaṃ ṭhānaṃ,</i></a><br>
<a><i>nibbuto hohi puttaka.</i></a></p>
<p><a data-ref="sc7, pts-vp-pli2.579, ms20Ap2_956, msdiv250"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc8, ms20Ap2_957, msdiv251"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Kassapo nāma gottena,</i></a><br>
<a><i>hessati satthu sāvako’.</i></a></p>
<p><a data-ref="sc9, ms20Ap2_958, msdiv252"><i>Taṃ sutvā mudito hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacitto paricari,</i></a><br>
<a><i>paccayehi vināyakaṃ.</i></a></p>
<p><a data-ref="sc10, ms20Ap2_959, msdiv253"><i>Sāsanaṃ jotayitvāna,</i></a><br>
<a><i>so madditvā kutitthiye;</i></a><br>
<a><i>Veneyyaṃ vinayitvā ca,</i></a><br>
<a><i>nibbuto so sasāvako.</i></a></p>
<p><a data-ref="sc11, ms20Ap2_960, msdiv254"><i>Nibbute tamhi lokagge,</i></a><br>
<a><i>pūjanatthāya satthuno;</i></a><br>
<a><i>Ñātimitte samānetvā,</i></a><br>
<a><i>saha tehi akārayi.</i></a></p>
<p><a data-ref="sc12, ms20Ap2_961, msdiv255"><i>Sattayojanikaṃ thūpaṃ,</i></a><br>
<a><i>ubbiddhaṃ ratanāmayaṃ;</i></a><br>
<a><i>Jalantaṃ sataraṃsiṃva,</i></a><br>
<a><i>sālarājaṃva phullitaṃ.</i></a></p>
<p><a data-ref="sc13, ms20Ap2_962, msdiv256"><i>Sattasatasahassāni,</i></a><br>
<a data-var="pātiyo → cātiyo (sya1ed, sya2ed)"><i>pātiyo tattha kārayi;</i></a><br>
<a data-var="jotantī → jotante (sya1ed, sya2ed, pts-vp-pli1)"><i>Naḷaggī viya jotantī,</i></a><br>
<a><i>rataneheva sattahi.</i></a></p>
<p><a data-ref="sc14, ms20Ap2_963, msdiv257"><i>Gandhatelena pūretvā,</i></a><br>
<a><i>dīpānujjalayī tahiṃ;</i></a><br>
<a data-var="Pūjanatthāya → pūjatthāya (bj, pts-vp-pli1, mr)"><i>Pūjanatthāya mahesissa,</i></a><br>
<a><i>sabbabhūtānukampino.</i></a></p>
<p><a data-ref="sc15, ms20Ap2_964, msdiv258"><i>Sattasatasahassāni,</i></a><br>
<a><i>puṇṇakumbhāni kārayi;</i></a><br>
<a><i>Rataneheva puṇṇāni,</i></a><br>
<a><i>pūjanatthāya mahesino.</i></a></p>
<p><a data-ref="sc16, ms20Ap2_965, msdiv259"><i>Majjhe aṭṭhaṭṭhakumbhīnaṃ,</i></a><br>
<a><i>ussitā kañcanagghiyo;</i></a><br>
<a><i>Atirocanti vaṇṇena,</i></a><br>
<a><i>saradeva divākaro.</i></a></p>
<p><a data-ref="sc17, ms20Ap2_966, msdiv260"><i>Catudvāresu sobhanti,</i></a><br>
<a><i>toraṇā ratanāmayā;</i></a><br>
<a><i>Ussitā phalakā rammā,</i></a><br>
<a><i>sobhanti ratanāmayā.</i></a></p>
<p><a data-var="parikkhittā → parikkhāyo (sya1ed, sya2ed)" data-ref="sc18, ms20Ap2_967, msdiv261"><i>Virocanti parikkhittā,</i></a><br>
<a data-var="avaṭaṃsā → avataṃsā (bj, pts-vp-pli1)"><i>avaṭaṃsā sunimmitā;</i></a><br>
<a><i>Ussitāni paṭākāni,</i></a><br>
<a><i>ratanāni virocare.</i></a></p>
<p><a data-ref="sc19, ms20Ap2_968, msdiv262"><i>Surattaṃ sukataṃ cittaṃ,</i></a><br>
<a><i>cetiyaṃ ratanāmayaṃ;</i></a><br>
<a><i>Atirocati vaṇṇena,</i></a><br>
<a data-var="sasañjhova → sasajjhāva (sya1ed, sya2ed, mr); sasañjhāva (pts-vp-pli1)"><i>sasañjhova divākaro.</i></a></p>
<p><a data-ref="sc20, pts-vp-pli2.580, ms20Ap2_969, msdiv263"><i>Thūpassa vediyo tisso,</i></a><br>
<a><i>haritālena pūrayi;</i></a><br>
<a><i>Ekaṃ manosilāyekaṃ,</i></a><br>
<a><i>añjanena ca ekikaṃ.</i></a></p>
<p><a data-var="Pūjaṃ etādisaṃ → pūjāmetādisaṃ (bj)" data-ref="sc21, ms20Ap2_970, msdiv264"><i>Pūjaṃ etādisaṃ rammaṃ,</i></a><br>
<a><i>kāretvā varavādino;</i></a><br>
<a><i>Adāsi dānaṃ saṃghassa,</i></a><br>
<a><i>yāvajīvaṃ yathābalaṃ.</i></a></p>
<p><a data-ref="sc22, ms20Ap2_971, msdiv265"><i>Sahāva seṭṭhinā tena,</i></a><br>
<a><i>tāni puññāni sabbaso;</i></a><br>
<a><i>Yāvajīvaṃ karitvāna,</i></a><br>
<a><i>sahāva sugatiṃ gatā.</i></a></p>
<p><a data-ref="sc23, ms20Ap2_972, msdiv266"><i>Sampattiyonubhotvāna,</i></a><br>
<a><i>devatte atha mānuse;</i></a><br>
<a><i>Chāyā viya sarīrena,</i></a><br>
<a><i>saha teneva saṃsariṃ.</i></a></p>
<p><a data-ref="sc24, ms20Ap2_973, msdiv267"><i>Ekanavutito kappe,</i></a><br>
<a><i>vipassī nāma nāyako;</i></a><br>
<a><i>Uppajji cārudassano,</i></a><br>
<a><i>sabbadhammavipassako.</i></a></p>
<p><a data-ref="sc25, ms20Ap2_974, msdiv268"><i>Tadāyaṃ bandhumatiyaṃ,</i></a><br>
<a><i>brāhmaṇo sādhusammato;</i></a><br>
<a data-var="santo guṇenāpi → satthāgamenāsi (bj); santo guṇenāsi (sya1ed, sya2ed); santo gamenāsi (pts-vp-pli1)"><i>Aḍḍho santo guṇenāpi,</i></a><br>
<a><i>dhanena ca suduggato.</i></a></p>
<p><a data-ref="sc26, ms20Ap2_975, msdiv269"><i>Tadāpi tassāhaṃ āsiṃ,</i></a><br>
<a><i>brāhmaṇī samacetasā;</i></a><br>
<a><i>Kadāci so dijavaro,</i></a><br>
<a><i>saṅgamesi mahāmuniṃ.</i></a></p>
<p><a data-ref="sc27, ms20Ap2_976, msdiv270"><i>Nisinnaṃ janakāyamhi,</i></a><br>
<a><i>desentaṃ amataṃ padaṃ;</i></a><br>
<a><i>Sutvā dhammaṃ pamudito,</i></a><br>
<a><i>adāsi ekasāṭakaṃ.</i></a></p>
<p><a data-ref="sc28, ms20Ap2_977, msdiv271"><i>Gharamekena vatthena,</i></a><br>
<a data-var="Gantvānetaṃ → vatthenāgantvānetaṃ (bj) | sa mabravi → mamabravi (bj, sya1ed, sya2ed, pts-vp-pli1)"><i>Gantvānetaṃ sa mabravi;</i></a><br>
<a data-var="mahāpuññaṃ → mahāpaññe (bj); mahāpuññe (sya1ed, sya2ed, mr)"><i>‘Anumoda mahāpuññaṃ,</i></a><br>
<a><i>Dinnaṃ buddhassa sāṭakaṃ’.</i></a></p>
<p><a data-ref="sc29, ms20Ap2_978, msdiv272"><i>Tadāhaṃ añjaliṃ katvā,</i></a><br>
<a data-var="supīṇitā → suviditā (sya1ed, sya2ed); supītiyā (mr)"><i>anumodiṃ supīṇitā;</i></a><br>
<a><i>‘Sudinno sāṭako sāmi,</i></a><br>
<a><i>buddhaseṭṭhassa tādino’.</i></a></p>
<p><a data-ref="sc30, ms20Ap2_979, msdiv273"><i>Sukhito sajjito hutvā,</i></a><br>
<a><i>saṃsaranto bhavābhave;</i></a><br>
<a><i>Bārāṇasipure ramme,</i></a><br>
<a><i>rājā āsi mahīpati.</i></a></p>
<p><a data-ref="sc31, pts-vp-pli2.581, ms20Ap2_980, msdiv274"><i>Tadā tassa mahesīhaṃ,</i></a><br>
<a><i>itthigumbassa uttamā;</i></a><br>
<a data-var="Tassāti dayitā → tassāpi dutiyikā (sya1ed, sya2ed)"><i>Tassāti dayitā āsiṃ,</i></a><br>
<a data-var="bhattuno → uttari (sya1ed, sya2ed, mr); uttariṃ (pts-vp-pli1)"><i>pubbasnehena bhattuno.</i></a></p>
<p><a data-var="te → so (bj, sya1ed, sya2ed, pts-vp-pli1)" data-ref="sc32, ms20Ap2_981, msdiv275"><i>Piṇḍāya vicarante te,</i></a><br>
<a><i>aṭṭha paccekanāyake;</i></a><br>
<a><i>Disvā pamudito hutvā,</i></a><br>
<a><i>datvā piṇḍaṃ mahārahaṃ.</i></a></p>
<p><a data-ref="sc33, ms20Ap2_982, msdiv276"><i>Puno nimantayitvāna,</i></a><br>
<a><i>katvā ratanamaṇḍapaṃ;</i></a><br>
<a data-var="kataṃ pattaṃ → kataṃ chattaṃ (bj); katamaṭṭhaṃ (sya1ed, sya2ed)"><i>Kammārehi kataṃ pattaṃ,</i></a><br>
<a><i>sovaṇṇaṃ vata tattakaṃ.</i></a></p>
<p><a data-ref="sc34, ms20Ap2_983, msdiv277"><i>Samānetvāna te sabbe,</i></a><br>
<a><i>tesaṃ dānamadāsi so;</i></a><br>
<a><i>Soṇṇāsane paviṭṭhānaṃ,</i></a><br>
<a><i>pasanno sehi pāṇibhi.</i></a></p>
<p><a data-ref="sc35, ms20Ap2_984, msdiv278"><i>Tampi dānaṃ sahādāsiṃ,</i></a><br>
<a><i>kāsirājenahaṃ tadā;</i></a><br>
<a><i>Punāhaṃ bārāṇasiyaṃ,</i></a><br>
<a><i>jātā kāsikagāmake.</i></a></p>
<p><a data-ref="sc36, ms20Ap2_985, msdiv279"><i>Kuṭumbikakule phīte,</i></a><br>
<a><i>sukhito so sabhātuko;</i></a><br>
<a><i>Jeṭṭhassa bhātuno jāyā,</i></a><br>
<a><i>ahosiṃ supatibbatā.</i></a></p>
<p><a data-ref="sc37, ms20Ap2_986, msdiv280"><i>Paccekabuddhaṃ disvāna,</i></a><br>
<a data-var="bhattuno → mama bhattu kanīyasī (bj); bhattukaniyaso (sya1ed, sya2ed); mama bhātukanīyaso (pts-vp-pli1)"><i>kaniyassa mama bhattuno;</i></a><br>
<a><i>Bhāgannaṃ tassa datvāna,</i></a><br>
<a><i>āgate tamhi pāvadiṃ.</i></a></p>
<p><a data-ref="sc38, ms20Ap2_987, msdiv281"><i>Nābhinandittha so dānaṃ,</i></a><br>
<a><i>tato tassa adāsahaṃ;</i></a><br>
<a data-var="Ukhā āniya → buddhānāniya (sya1ed, sya2ed); buddhānānīya (pts-vp-pli1)"><i>Ukhā āniya taṃ annaṃ,</i></a><br>
<a><i>puno tasseva so adā.</i></a></p>
<p><a data-ref="sc39, ms20Ap2_988, msdiv282"><i>Tadannaṃ chaḍḍayitvāna,</i></a><br>
<a><i>duṭṭhā buddhassahaṃ tadā;</i></a><br>
<a><i>Pattaṃ kalalapuṇṇaṃ taṃ,</i></a><br>
<a><i>adāsiṃ tassa tādino.</i></a></p>
<p><a data-ref="sc40, ms20Ap2_989, msdiv283"><i>Dāne ca gahaṇe ceva,</i></a><br>
<a><i>apace padusepi ca;</i></a><br>
<a><i>Samacittamukhaṃ disvā,</i></a><br>
<a><i>tadāhaṃ saṃvijiṃ bhusaṃ.</i></a></p>
<p><a data-ref="sc41, pts-vp-pli2.582, ms20Ap2_990, msdiv284"><i>Puno pattaṃ gahetvāna,</i></a><br>
<a><i>sodhayitvā sugandhinā;</i></a><br>
<a><i>Pasannacittā pūretvā,</i></a><br>
<a><i>saghataṃ sakkaraṃ adaṃ.</i></a></p>
<p><a data-ref="sc42, ms20Ap2_991, msdiv285"><i>Yattha yatthūpapajjāmi,</i></a><br>
<a><i>surūpā homi dānato;</i></a><br>
<a><i>Buddhassa apakārena,</i></a><br>
<a><i>duggandhā vadanena ca.</i></a></p>
<p><a data-ref="sc43, ms20Ap2_992, msdiv286"><i>Puna kassapavīrassa,</i></a><br>
<a><i>nidhāyantamhi cetiye;</i></a><br>
<a><i>Sovaṇṇaṃ iṭṭhakaṃ varaṃ,</i></a><br>
<a><i>adāsiṃ muditā ahaṃ.</i></a></p>
<p><a data-ref="sc44, ms20Ap2_993, msdiv287"><i>Catujjātena gandhena,</i></a><br>
<a><i>nicayitvā tamiṭṭhakaṃ;</i></a><br>
<a><i>Muttā duggandhadosamhā,</i></a><br>
<a><i>sabbaṅgasusamāgatā.</i></a></p>
<p><a data-ref="sc45, ms20Ap2_994, msdiv288"><i>Sattapātisahassāni,</i></a><br>
<a><i>rataneheva sattahi;</i></a><br>
<a><i>Kāretvā ghatapūrāni,</i></a><br>
<a data-var="vaṭṭīni → vaṭṭiyo (bj); vaṭṭinī (pts-vp-pli1)"><i>vaṭṭīni ca sahassaso.</i></a></p>
<p><a data-ref="sc46, ms20Ap2_995, msdiv289"><i>Pakkhipitvā padīpetvā,</i></a><br>
<a><i>ṭhapayiṃ sattapantiyo;</i></a><br>
<a><i>Pūjanatthaṃ lokanāthassa,</i></a><br>
<a><i>vippasannena cetasā.</i></a></p>
<p><a data-ref="sc47, ms20Ap2_996, msdiv290"><i>Tadāpi tamhi puññamhi,</i></a><br>
<a><i>bhāginīhaṃ visesato;</i></a><br>
<a><i>Puna kāsīsu sañjāto,</i></a><br>
<a><i>sumitto iti vissuto.</i></a></p>
<p><a data-ref="sc48, ms20Ap2_997, msdiv291"><i>Tassāhaṃ bhariyā āsiṃ,</i></a><br>
<a><i>sukhitā sajjitā piyā;</i></a><br>
<a><i>Tadā paccekamunino,</i></a><br>
<a><i>adāsiṃ ghanaveṭhanaṃ.</i></a></p>
<p><a data-ref="sc49, ms20Ap2_998, msdiv292"><i>Tassāpi bhāginī āsiṃ,</i></a><br>
<a><i>moditvā dānamuttamaṃ;</i></a><br>
<a><i>Punāpi kāsiraṭṭhamhi,</i></a><br>
<a><i>jāto koliyajātiyā.</i></a></p>
<p><a data-ref="sc50, ms20Ap2_999, msdiv293"><i>Tadā koliyaputtānaṃ,</i></a><br>
<a><i>satehi saha pañcahi;</i></a><br>
<a><i>Pañcapaccekabuddhānaṃ,</i></a><br>
<a><i>satāni samupaṭṭhahi.</i></a></p>
<p><a data-var="tappayitvāna → vāsayitvāna (sya1ed, sya2ed, pts-vp-pli1)" data-ref="sc51, ms20Ap2_1000, msdiv294"><i>Temāsaṃ tappayitvāna,</i></a><br>
<a data-var="ticīvaraṃ → ticīvare (pts-vp-pli1, mr)"><i>adāsi ca ticīvaraṃ;</i></a><br>
<a><i>Jāyā tassa tadā āsiṃ,</i></a><br>
<a><i>puññakammapathānugā.</i></a></p>
<p><a data-ref="sc52, ms20Ap2_1001, msdiv295"><i>Tato cuto ahu rājā,</i></a><br>
<a><i>nando nāma mahāyaso;</i></a><br>
<a><i>Tassāpi mahesī āsiṃ,</i></a><br>
<a><i>sabbakāmasamiddhinī.</i></a></p>
<p><a data-ref="sc53, pts-vp-pli2.583, ms20Ap2_1002, msdiv296"><i>Tadā rājā bhavitvāna,</i></a><br>
<a><i>brahmadatto mahīpati;</i></a><br>
<a><i>Padumavatīputtānaṃ,</i></a><br>
<a><i>paccekamuninaṃ tadā.</i></a></p>
<p><a data-ref="sc54, ms20Ap2_1003, msdiv297"><i>Satāni pañcanūnāni,</i></a><br>
<a><i>yāvajīvaṃ upaṭṭhahiṃ;</i></a><br>
<a><i>Rājuyyāne nivāsetvā,</i></a><br>
<a><i>nibbutāni ca pūjayiṃ.</i></a></p>
<p><a data-ref="sc55, ms20Ap2_1004, msdiv298"><i>Cetiyāni ca kāretvā,</i></a><br>
<a><i>pabbajitvā ubho mayaṃ;</i></a><br>
<a><i>Bhāvetvā appamaññāyo,</i></a><br>
<a><i>brahmalokaṃ agamhase.</i></a></p>
<p><a data-ref="sc56, ms20Ap2_1005, msdiv299"><i>Tato cuto mahātitthe,</i></a><br>
<a><i>sujāto pipphalāyano;</i></a><br>
<a><i>Mātā sumanadevīti,</i></a><br>
<a><i>kosigotto dijo pitā.</i></a></p>
<p><a data-ref="sc57, ms20Ap2_1006, msdiv300"><i>Ahaṃ madde janapade,</i></a><br>
<a><i>sākalāya puruttame;</i></a><br>
<a><i>Kappilassa dijassāsiṃ,</i></a><br>
<a><i>dhītā mātā sucīmati.</i></a></p>
<p><a data-ref="sc58, ms20Ap2_1007, msdiv301"><i>Ghanakañcanabimbena,</i></a><br>
<a><i>nimminitvāna maṃ pitā;</i></a><br>
<a><i>Adā kassapadhīrassa,</i></a><br>
<a><i>kāmehi vajjitassamaṃ.</i></a></p>
<p><a data-ref="sc59, ms20Ap2_1008, msdiv302"><i>Kadāci so kāruṇiko,</i></a><br>
<a><i>gantvā kammantapekkhako;</i></a><br>
<a><i>Kākādikehi khajjante,</i></a><br>
<a><i>pāṇe disvāna saṃviji.</i></a></p>
<p><a data-ref="sc60, ms20Ap2_1009, msdiv303"><i>Gharevāhaṃ tile jāte,</i></a><br>
<a><i>disvānātapatāpane;</i></a><br>
<a><i>Kimī kākehi khajjante,</i></a><br>
<a><i>saṃvegamalabhiṃ tadā.</i></a></p>
<p><a data-ref="sc61, ms20Ap2_1010, msdiv304"><i>Tadā so pabbajī dhīro,</i></a><br>
<a><i>ahaṃ tamanupabbajiṃ;</i></a><br>
<a><i>Pañcavassāni nivasiṃ,</i></a><br>
<a data-var="paribbājavate → paribbājapathe (sya1ed, sya2ed, pts-vp-pli1)"><i>paribbājavate ahaṃ.</i></a></p>
<p><a data-ref="sc62, ms20Ap2_1011, msdiv305"><i>Yadā pabbajitā āsi,</i></a><br>
<a><i>gotamī jinaposikā;</i></a><br>
<a><i>Tadāhaṃ tamupagantvā,</i></a><br>
<a><i>buddhena anusāsitā.</i></a></p>
<p><a data-ref="sc63, ms20Ap2_1012, msdiv306"><i>Na cireneva kālena,</i></a><br>
<a><i>arahattamapāpuṇiṃ;</i></a><br>
<a><i>Aho kalyāṇamittattaṃ,</i></a><br>
<a><i>kassapassa sirīmato.</i></a></p>
<p><a data-ref="sc64, ms20Ap2_1013, msdiv307"><i>Suto buddhassa dāyādo,</i></a><br>
<a><i>kassapo susamāhito;</i></a><br>
<a><i>Pubbenivāsaṃ yo vedi,</i></a><br>
<a><i>saggāpāyañca passati.</i></a></p>
<p><a data-ref="sc65, pts-vp-pli2.584, ms20Ap2_1014, msdiv308"><i>Atho jātikkhayaṃ patto,</i></a><br>
<a><i>abhiññāvosito muni;</i></a><br>
<a><i>Etāhi tīhi vijjāhi,</i></a><br>
<a><i>tevijjo hoti brāhmaṇo.</i></a></p>
<p><a data-ref="sc66, ms20Ap2_1015, msdiv309"><i>Tatheva bhaddākāpilānī,</i></a><br>
<a><i>tevijjā maccuhāyinī;</i></a><br>
<a><i>Dhāreti antimaṃ dehaṃ,</i></a><br>
<a><i>jitvā māraṃ savāhanaṃ.</i></a></p>
<p><a data-ref="sc67, ms20Ap2_1016, msdiv310"><i>Disvā ādīnavaṃ loke,</i></a><br>
<a><i>ubho pabbajitā mayaṃ;</i></a><br>
<a><i>Tyamha khīṇāsavā dantā,</i></a><br>
<a><i>sītibhūtāmha nibbutā.</i></a></p>
<p><a data-ref="sc68, ms20Ap2_1017, msdiv311"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc69, ms20Ap2_1018, msdiv312"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc70, ms20Ap2_1019, msdiv313"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc71, ms20Ap2_1020"><i>Itthaṃ sudaṃ bhaddākāpilānī bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc72, ms20Ap2_1021"><i>Bhaddākāpilānītheriyāpadānaṃ sattamaṃ.</i></a></p>
</article>
</section>
</div>
</body>
</html>
