<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap21">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a data-var="1 Kuṇḍalakesātherīapadāna → kuṇḍalakesītheriyāpadānaṃ (sya1ed, sya2ed); bhaddākuṇḍalakesātherīapadānaṃ (pts-vp-pli1)"><i>1 Kuṇḍalakesātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_694, msdiv1"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_695, msdiv2"><i>Tadāhaṃ haṃsavatiyaṃ,</i></a><br>
<a><i>jātā seṭṭhikule ahuṃ;</i></a><br>
<a><i>Nānāratanapajjote,</i></a><br>
<a><i>mahāsukhasamappitā.</i></a></p>
<p><a data-ref="sc3, pts-vp-pli2.561, ms20Ap2_696, msdiv3"><i>Upetvā taṃ mahāvīraṃ,</i></a><br>
<a><i>assosiṃ dhammadesanaṃ;</i></a><br>
<a><i>Tato jātappasādāhaṃ,</i></a><br>
<a><i>upesiṃ saraṇaṃ jinaṃ.</i></a></p>
<p><a data-ref="sc4, ms20Ap2_697, msdiv4"><i>Tadā mahākāruṇiko,</i></a><br>
<a><i>padumuttaranāmako;</i></a><br>
<a><i>Khippābhiññānamagganti,</i></a><br>
<a><i>ṭhapesi bhikkhuniṃ subhaṃ.</i></a></p>
<p><a data-ref="sc5, ms20Ap2_698, msdiv5"><i>Taṃ sutvā muditā hutvā,</i></a><br>
<a><i>dānaṃ datvā mahesino;</i></a><br>
<a><i>Nipacca sirasā pāde,</i></a><br>
<a><i>taṃ ṭhānamabhipatthayiṃ.</i></a></p>
<p><a data-ref="sc6, ms20Ap2_699, msdiv6"><i>Anumodi mahāvīro,</i></a><br>
<a><i>‘bhadde yaṃ tebhipatthitaṃ;</i></a><br>
<a><i>Samijjhissati taṃ sabbaṃ,</i></a><br>
<a><i>sukhinī hohi nibbutā.</i></a></p>
<p><a data-ref="sc7, ms20Ap2_700, msdiv7"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc8, ms20Ap2_701, msdiv8"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a><i>Bhaddākuṇḍalakesāti,</i></a><br>
<a><i>hessati satthu sāvikā’.</i></a></p>
<p><a data-ref="sc9, ms20Ap2_702, msdiv9"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc10, ms20Ap2_703, msdiv10"><i>Tato cutā yāmamagaṃ,</i></a><br>
<a><i>tatohaṃ tusitaṃ gatā;</i></a><br>
<a><i>Tato ca nimmānaratiṃ,</i></a><br>
<a><i>vasavattipuraṃ tato.</i></a></p>
<p><a data-ref="sc11, ms20Ap2_704, msdiv11"><i>Yattha yatthūpapajjāmi,</i></a><br>
<a><i>tassa kammassa vāhasā;</i></a><br>
<a><i>Tattha tattheva rājūnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc12, ms20Ap2_705, msdiv12"><i>Tato cutā manussesu,</i></a><br>
<a><i>rājūnaṃ cakkavattinaṃ;</i></a><br>
<a><i>Maṇḍalīnañca rājūnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc13, ms20Ap2_706, msdiv13"><i>Sampattiṃ anubhotvāna,</i></a><br>
<a><i>devesu mānusesu ca;</i></a><br>
<a><i>Sabbattha sukhitā hutvā,</i></a><br>
<a><i>nekakappesu saṃsariṃ.</i></a></p>
<p><a data-ref="sc14, ms20Ap2_707, msdiv14"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc15, ms20Ap2_708, msdiv15"><i>Upaṭṭhāko mahesissa,</i></a><br>
<a><i>tadā āsi narissaro;</i></a><br>
<a><i>Kāsirājā kikī nāma,</i></a><br>
<a><i>bārāṇasipuruttame.</i></a></p>
<p><a data-ref="sc16, ms20Ap2_709, msdiv16"><i>Tassa dhītā catutthāsiṃ,</i></a><br>
<a><i>bhikkhudāyīti vissutā;</i></a><br>
<a><i>Dhammaṃ sutvā jinaggassa,</i></a><br>
<a><i>pabbajjaṃ samarocayiṃ.</i></a></p>
<p><a data-ref="sc17, ms20Ap2_710, msdiv17"><i>Anujāni na no tāto,</i></a><br>
<a><i>agāreva tadā mayaṃ;</i></a><br>
<a><i>Vīsavassasahassāni,</i></a><br>
<a><i>vicarimha atanditā.</i></a></p>
<p><a data-ref="sc18, ms20Ap2_711, msdiv18"><i>Komāribrahmacariyaṃ,</i></a><br>
<a><i>rājakaññā sukhedhitā;</i></a><br>
<a><i>Buddhopaṭṭhānaniratā,</i></a><br>
<a><i>muditā satta dhītaro.</i></a></p>
<p><a data-ref="sc19, ms20Ap2_712, msdiv19"><i>Samaṇī samaṇaguttā ca,</i></a><br>
<a><i>bhikkhunī bhikkhudāyikā;</i></a><br>
<a><i>Dhammā ceva sudhammā ca,</i></a><br>
<a><i>sattamī saṃghadāyikā.</i></a></p>
<p><a data-ref="sc20, pts-vp-pli2.562, ms20Ap2_713, msdiv20"><i>Khemā uppalavaṇṇā ca,</i></a><br>
<a><i>paṭācārā ahaṃ tadā;</i></a><br>
<a><i>Kisāgotamī dhammadinnā,</i></a><br>
<a><i>visākhā hoti sattamī.</i></a></p>
<p><a data-ref="sc21, ms20Ap2_714, msdiv21"><i>Tehi kammehi sukatehi,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc22, ms20Ap2_715, msdiv22"><i>Pacchime ca bhave dāni,</i></a><br>
<a><i>giribbajapuruttame;</i></a><br>
<a><i>Jātā seṭṭhikule phīte,</i></a><br>
<a><i>yadāhaṃ yobbane ṭhitā.</i></a></p>
<p><a data-ref="sc23, ms20Ap2_716, msdiv23"><i>Coraṃ vadhatthaṃ nīyantaṃ,</i></a><br>
<a><i>disvā rattā tahiṃ ahaṃ;</i></a><br>
<a><i>Pitā me taṃ sahassena,</i></a><br>
<a><i>mocayitvā vadhā tato.</i></a></p>
<p><a data-ref="sc24, ms20Ap2_717, msdiv24"><i>Adāsi tassa maṃ tāto,</i></a><br>
<a><i>viditvāna manaṃ mama;</i></a><br>
<a><i>Tassāhamāsiṃ visaṭṭhā,</i></a><br>
<a><i>atīva dayitā hitā.</i></a></p>
<p><a data-ref="sc25, ms20Ap2_718, msdiv25"><i>So me bhūsanalobhena,</i></a><br>
<a data-var="balimajjhāsayo → khalitajjhāsayo (bj); baliṃ paccāharaṃ (sya1ed, sya2ed); mālapaccāhataṃ (pts-vp-pli1)"><i>balimajjhāsayo diso;</i></a><br>
<a><i>Corappapātaṃ netvāna,</i></a><br>
<a><i>pabbataṃ cetayī vadhaṃ.</i></a></p>
<p><a data-ref="sc26, ms20Ap2_719, msdiv26"><i>Tadāhaṃ paṇamitvāna,</i></a><br>
<a><i>sattukaṃ sukatañjalī;</i></a><br>
<a><i>Rakkhantī attano pāṇaṃ,</i></a><br>
<a><i>idaṃ vacanamabraviṃ.</i></a></p>
<p><a data-ref="sc27, ms20Ap2_720, msdiv27"><i>‘Idaṃ suvaṇṇakeyūraṃ,</i></a><br>
<a><i>muttā veḷuriyā bahū;</i></a><br>
<a data-var="harassu → varassu (mr)"><i>Sabbaṃ harassu bhaddante,</i></a><br>
<a><i>mañca dāsīti sāvaya’.</i></a></p>
<p><a data-ref="sc28, ms20Ap2_721, msdiv28"><i>‘Oropayassu kalyāṇī,</i></a><br>
<a><i>mā bāḷhaṃ paridevasi;</i></a><br>
<a><i>Na cāhaṃ abhijānāmi,</i></a><br>
<a><i>ahantvā dhanamābhataṃ’.</i></a></p>
<p><a data-ref="sc29, ms20Ap2_722, msdiv29"><i>‘Yato sarāmi attānaṃ,</i></a><br>
<a><i>yato pattosmi viññutaṃ;</i></a><br>
<a><i>Na cāhaṃ abhijānāmi,</i></a><br>
<a><i>aññaṃ piyataraṃ tayā.</i></a></p>
<p><a data-ref="sc30, ms20Ap2_723, msdiv30"><i>Ehi taṃ upagūhissaṃ,</i></a><br>
<a><i>katvāna taṃ padakkhiṇaṃ;</i></a><br>
<a data-var="Na ca dāni puno atthi → taṃ vandāmi puna natthi (sya1ed, sya2ed)"><i>Na ca dāni puno atthi,</i></a><br>
<a><i>mama tuyhañca saṅgamo’.</i></a></p>
<p><a data-ref="sc31, ms20Ap2_724, msdiv31"><i>‘Na hi sabbesu ṭhānesu,</i></a><br>
<a><i>puriso hoti paṇḍito;</i></a><br>
<a><i>Itthīpi paṇḍitā hoti,</i></a><br>
<a><i>tattha tattha vicakkhaṇā.</i></a></p>
<p><a data-ref="sc32, ms20Ap2_725, msdiv32"><i>Na hi sabbesu ṭhānesu,</i></a><br>
<a><i>puriso hoti paṇḍito;</i></a><br>
<a><i>Itthīpi paṇḍitā hoti,</i></a><br>
<a><i>lahuṃ atthavicintikā’.</i></a></p>
<p><a data-ref="sc33, pts-vp-pli2.563, ms20Ap2_726, msdiv33"><i>Lahuñca vata khippañca,</i></a><br>
<a data-var="nikaṭṭhe → nikiṭṭhe (bj); nekatthe (si, sya1ed, sya2ed)"><i>nikaṭṭhe samacetayiṃ;</i></a><br>
<a data-var="Migaṃ uṇṇā yathā evaṃ → cittapuṇṇāyatāneva (sya1ed, sya2ed); migaṃ puṇṇāyateneva (pts-vp-pli1)"><i>Migaṃ uṇṇā yathā evaṃ,</i></a><br>
<a><i>tadāhaṃ sattukaṃ vadhiṃ.</i></a></p>
<p><a data-ref="sc34, ms20Ap2_727, msdiv34"><i>Yo ca uppatitaṃ atthaṃ,</i></a><br>
<a><i>na khippamanubujjhati;</i></a><br>
<a><i>So haññate mandamati,</i></a><br>
<a><i>corova girigabbhare.</i></a></p>
<p><a data-ref="sc35, ms20Ap2_728, msdiv35"><i>Yo ca uppatitaṃ atthaṃ,</i></a><br>
<a><i>khippameva nibodhati;</i></a><br>
<a><i>Muccate sattusambādhā,</i></a><br>
<a><i>tadāhaṃ sattukā yathā.</i></a></p>
<p><a data-ref="sc36, ms20Ap2_729, msdiv36"><i>Tadāhaṃ pātayitvāna,</i></a><br>
<a><i>giriduggamhi sattukaṃ;</i></a><br>
<a><i>Santikaṃ setavatthānaṃ,</i></a><br>
<a><i>upetvā pabbajiṃ ahaṃ.</i></a></p>
<p><a data-ref="sc37, ms20Ap2_730, msdiv37"><i>Saṇḍāsena ca kese me,</i></a><br>
<a><i>luñcitvā sabbaso tadā;</i></a><br>
<a><i>Pabbajitvāna samayaṃ,</i></a><br>
<a><i>ācikkhiṃsu nirantaraṃ.</i></a></p>
<p><a data-ref="sc38, ms20Ap2_731, msdiv38"><i>Tato taṃ uggahetvāhaṃ,</i></a><br>
<a><i>nisīditvāna ekikā;</i></a><br>
<a><i>Samayaṃ taṃ vicintesiṃ,</i></a><br>
<a><i>suvāno mānusaṃ karaṃ.</i></a></p>
<p><a data-ref="sc39, ms20Ap2_732, msdiv39"><i>Chinnaṃ gayha samīpe me,</i></a><br>
<a><i>pātayitvā apakkami;</i></a><br>
<a><i>Disvā nimittamalabhiṃ,</i></a><br>
<a><i>hatthaṃ taṃ puḷavākulaṃ.</i></a></p>
<p><a data-ref="sc40, ms20Ap2_733, msdiv40"><i>Tato uṭṭhāya saṃviggā,</i></a><br>
<a><i>apucchiṃ sahadhammike;</i></a><br>
<a><i>Te avocuṃ ‘vijānanti,</i></a><br>
<a><i>taṃ atthaṃ sakyabhikkhavo’.</i></a></p>
<p><a data-ref="sc41, ms20Ap2_734, msdiv41"><i>Sāhaṃ tamatthaṃ pucchissaṃ,</i></a><br>
<a><i>upetvā buddhasāvake;</i></a><br>
<a><i>Te mamādāya gacchiṃsu,</i></a><br>
<a><i>buddhaseṭṭhassa santikaṃ.</i></a></p>
<p><a data-ref="sc42, ms20Ap2_735, msdiv42"><i>So me dhammamadesesi,</i></a><br>
<a><i>khandhāyatanadhātuyo;</i></a><br>
<a><i>Asubhāniccadukkhāti,</i></a><br>
<a><i>anattāti ca nāyako.</i></a></p>
<p><a data-ref="sc43, ms20Ap2_736, msdiv43"><i>Tassa dhammaṃ suṇitvāhaṃ,</i></a><br>
<a><i>dhammacakkhuṃ visodhayiṃ;</i></a><br>
<a><i>Tato viññātasaddhammā,</i></a><br>
<a><i>pabbajjaṃ upasampadaṃ.</i></a></p>
<p><a data-ref="sc44, ms20Ap2_737, msdiv44"><i>Āyācito tadā āha,</i></a><br>
<a><i>‘ehi bhadde’ti nāyako;</i></a><br>
<a><i>Tadāhaṃ upasampannā,</i></a><br>
<a><i>parittaṃ toyamaddasaṃ.</i></a></p>
<p><a data-ref="sc45, pts-vp-pli2.564, ms20Ap2_738, msdiv45"><i>Pādapakkhālanenāhaṃ,</i></a><br>
<a><i>ñatvā saudayabbayaṃ;</i></a><br>
<a><i>Tathā sabbepi saṅkhāre,</i></a><br>
<a data-var="īdisaṃ cintayiṃ → iti saṃcintayiṃ (bj, sya1ed, sya2ed); iti sañcintayiṃ (pts-vp-pli1)"><i>īdisaṃ cintayiṃ tadā.</i></a></p>
<p><a data-ref="sc46, ms20Ap2_739, msdiv46"><i>Tato cittaṃ vimucci me,</i></a><br>
<a><i>anupādāya sabbaso;</i></a><br>
<a><i>Khippābhiññānamaggaṃ me,</i></a><br>
<a><i>tadā paññāpayī jino.</i></a></p>
<p><a data-ref="sc47, ms20Ap2_740, msdiv47"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Paracittāni jānāmi,</i></a><br>
<a><i>satthusāsanakārikā.</i></a></p>
<p><a data-ref="sc48, ms20Ap2_741, msdiv48"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Khepetvā āsave sabbe,</i></a><br>
<a><i>visuddhāsiṃ sunimmalā.</i></a></p>
<p><a data-ref="sc49, ms20Ap2_742, msdiv49"><i>Pariciṇṇo mayā satthā,</i></a><br>
<a><i>kataṃ buddhassa sāsanaṃ;</i></a><br>
<a><i>Ohito garuko bhāro,</i></a><br>
<a><i>bhavanetti samūhatā.</i></a></p>
<p><a data-ref="sc50, ms20Ap2_743, msdiv50"><i>Yassatthāya pabbajitā,</i></a><br>
<a><i>agārasmānagāriyaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc51, ms20Ap2_744, msdiv51"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ me vimalaṃ suddhaṃ,</i></a><br>
<a><i>buddhaseṭṭhassa sāsane.</i></a></p>
<p><a data-ref="sc52, ms20Ap2_745, msdiv52"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgīva bandhanaṃ chetvā,</i></a><br>
<a><i>viharāmi anāsavā.</i></a></p>
<p><a data-ref="sc53, ms20Ap2_746, msdiv53"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc54, ms20Ap2_747, msdiv54"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc55, ms20Ap2_748"><i>Itthaṃ sudaṃ bhaddākuṇḍalakesā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc56, ms20Ap2_749"><i>Kuṇḍalakesātheriyāpadānaṃ paṭhamaṃ.</i></a></p>
</article>
</section>
</div>
</body>
</html>
