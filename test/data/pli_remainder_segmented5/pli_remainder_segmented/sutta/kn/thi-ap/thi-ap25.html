<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap25">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a data-var="5 Nandātherīapadāna → nandājanapadakalyāṇī apadānaṃ (bj, pts-vp-pli1); sundarīnandātherī apadānaṃ (aṭṭha.)"><i>5 Nandātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_868, msdiv166"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_869, msdiv167"><i>Ovādako viññāpako,</i></a><br>
<a><i>tārako sabbapāṇinaṃ;</i></a><br>
<a><i>Desanākusalo buddho,</i></a><br>
<a><i>tāresi janataṃ bahuṃ.</i></a></p>
<p><a data-ref="sc3, ms20Ap2_870, msdiv168"><i>Anukampako kāruṇiko,</i></a><br>
<a><i>hitesī sabbapāṇinaṃ;</i></a><br>
<a><i>Sampatte titthiye sabbe,</i></a><br>
<a><i>pañcasīle patiṭṭhapi.</i></a></p>
<p><a data-ref="sc4, ms20Ap2_871, msdiv169"><i>Evaṃ nirākulaṃ āsi,</i></a><br>
<a><i>suññataṃ titthiyehi ca;</i></a><br>
<a><i>Vicittaṃ arahantehi,</i></a><br>
<a><i>vasībhūtehi tādibhi.</i></a></p>
<p><a data-ref="sc5, ms20Ap2_872, msdiv170"><i>Ratanānaṭṭhapaññāsaṃ,</i></a><br>
<a><i>uggatova mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>bāttiṃsavaralakkhaṇo.</i></a></p>
<p><a data-ref="sc6, ms20Ap2_873, msdiv171"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc7, ms20Ap2_874, msdiv172"><i>Tadāhaṃ haṃsavatiyaṃ,</i></a><br>
<a><i>jātā seṭṭhikule ahuṃ;</i></a><br>
<a><i>Nānāratanapajjote,</i></a><br>
<a><i>mahāsukhasamappitā.</i></a></p>
<p><a data-ref="sc8, ms20Ap2_875, msdiv173"><i>Upetvā taṃ mahāvīraṃ,</i></a><br>
<a><i>assosiṃ dhammadesanaṃ;</i></a><br>
<a><i>Amataṃ paramassādaṃ,</i></a><br>
<a><i>paramatthanivedakaṃ.</i></a></p>
<p><a data-ref="sc9, ms20Ap2_876, msdiv174"><i>Tadā nimantayitvāna,</i></a><br>
<a><i>sasaṃghaṃ lokanāyakaṃ;</i></a><br>
<a><i>Datvā tassa mahādānaṃ,</i></a><br>
<a><i>pasannā sehi pāṇibhi.</i></a></p>
<p><a data-ref="sc10, pts-vp-pli2.573, ms20Ap2_877, msdiv175"><i>Jhāyinīnaṃ bhikkhunīnaṃ,</i></a><br>
<a><i>aggaṭṭhānamapatthayiṃ;</i></a><br>
<a><i>Nipacca sirasā dhīraṃ,</i></a><br>
<a><i>sasaṃghaṃ lokanāyakaṃ.</i></a></p>
<p><a data-ref="sc11, ms20Ap2_878, msdiv176"><i>Tadā adantadamako,</i></a><br>
<a><i>tilokasaraṇo pabhū;</i></a><br>
<a><i>Byākāsi narasārathi,</i></a><br>
<a><i>‘lacchase taṃ supatthitaṃ.</i></a></p>
<p><a data-ref="sc12, ms20Ap2_879, msdiv177"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc13, ms20Ap2_880, msdiv178"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a><i>Nandāti nāma nāmena,</i></a><br>
<a><i>hessati satthu sāvikā’.</i></a></p>
<p><a data-ref="sc14, ms20Ap2_881, msdiv179"><i>Taṃ sutvā muditā hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacittā paricariṃ,</i></a><br>
<a><i>paccayehi vināyakaṃ.</i></a></p>
<p><a data-ref="sc15, ms20Ap2_882, msdiv180"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc16, ms20Ap2_883, msdiv181"><i>Tato cutā yāmamagaṃ,</i></a><br>
<a data-var="gatā → agaṃ (bj, pts-vp-pli1, mr)"><i>tatohaṃ tusitaṃ gatā;</i></a><br>
<a><i>Tato ca nimmānaratiṃ,</i></a><br>
<a data-var="tato → gatā (sya1ed, sya2ed)"><i>vasavattipuraṃ tato.</i></a></p>
<p><a data-ref="sc17, ms20Ap2_884, msdiv182"><i>Yattha yatthūpapajjāmi,</i></a><br>
<a><i>tassa kammassa vāhasā;</i></a><br>
<a><i>Tattha tattheva rājūnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc18, ms20Ap2_885, msdiv183"><i>Tato cutā manussatte,</i></a><br>
<a><i>rājānaṃ cakkavattinaṃ;</i></a><br>
<a><i>Maṇḍalīnañca rājūnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc19, ms20Ap2_886, msdiv184"><i>Sampattiṃ anubhotvāna,</i></a><br>
<a><i>devesu manujesu ca;</i></a><br>
<a><i>Sabbattha sukhitā hutvā,</i></a><br>
<a><i>nekakappesu saṃsariṃ.</i></a></p>
<p><a data-ref="sc20, ms20Ap2_887, msdiv185"><i>Pacchime bhave sampatte,</i></a><br>
<a data-var="suramme → puramhi (bj); purasmiṃ (sya1ed, sya2ed)"><i>suramme kapilavhaye;</i></a><br>
<a><i>Rañño suddhodanassāhaṃ,</i></a><br>
<a><i>dhītā āsiṃ aninditā.</i></a></p>
<p><a data-var="Siriyā → siriṃva (bj); raṃsiriva (sya1ed, sya2ed)" data-ref="sc21, ms20Ap2_888, msdiv186"><i>Siriyā rūpiniṃ disvā,</i></a><br>
<a><i>nanditaṃ āsi taṃ kulaṃ;</i></a><br>
<a><i>Tena nandāti me nāmaṃ,</i></a><br>
<a><i>sundaraṃ pavaraṃ ahu.</i></a></p>
<p><a data-ref="sc22, ms20Ap2_889, msdiv187"><i>Yuvatīnañca sabbāsaṃ,</i></a><br>
<a><i>kalyāṇīti ca vissutā;</i></a><br>
<a><i>Tasmimpi nagare ramme,</i></a><br>
<a><i>ṭhapetvā taṃ yasodharaṃ.</i></a></p>
<p><a data-ref="sc23, ms20Ap2_890, msdiv188"><i>Jeṭṭho bhātā tilokaggo,</i></a><br>
<a data-var="pacchimo → majjhimo (pts-vp-pli1)"><i>pacchimo arahā tathā;</i></a><br>
<a><i>Ekākinī gahaṭṭhāhaṃ,</i></a><br>
<a><i>mātarā paricoditā.</i></a></p>
<p><a data-ref="sc24, pts-vp-pli2.574, ms20Ap2_891, msdiv189"><i>‘Sākiyamhi kule jātā,</i></a><br>
<a><i>putte buddhānujā tuvaṃ;</i></a><br>
<a><i>Nandenapi vinā bhūtā,</i></a><br>
<a><i>agāre kiṃ nu acchasi.</i></a></p>
<p><a data-ref="sc25, ms20Ap2_892, msdiv190"><i>Jarāvasānaṃ yobbaññaṃ,</i></a><br>
<a><i>rūpaṃ asucisammataṃ;</i></a><br>
<a><i>Rogantamapicārogyaṃ,</i></a><br>
<a><i>jīvitaṃ maraṇantikaṃ.</i></a></p>
<p><a data-ref="sc26, ms20Ap2_893, msdiv191"><i>Idampi te subhaṃ rūpaṃ,</i></a><br>
<a><i>sasīkantaṃ manoharaṃ;</i></a><br>
<a><i>Bhūsanānaṃ alaṅkāraṃ,</i></a><br>
<a><i>sirisaṅghāṭasannibhaṃ.</i></a></p>
<p><a data-ref="sc27, ms20Ap2_894, msdiv192"><i>Puñjitaṃ lokasāraṃva,</i></a><br>
<a><i>nayanānaṃ rasāyanaṃ;</i></a><br>
<a><i>Puññānaṃ kittijananaṃ,</i></a><br>
<a><i>ukkākakulanandanaṃ.</i></a></p>
<p><a data-ref="sc28, ms20Ap2_895, msdiv193"><i>Na cireneva kālena,</i></a><br>
<a data-var="samadhisessati → samatibhossati (bj); samabhibhossati (sya1ed, sya2ed); samadhihessati (pts-vp-pli1)"><i>jarā samadhisessati;</i></a><br>
<a data-var="kāruññe → tāruññe (bj, pts-vp-pli1); gārayhaṃ (sya1ed, sya2ed)"><i>Vihāya gehaṃ kāruññe,</i></a><br>
<a><i>cara dhammamanindite’.</i></a></p>
<p><a data-ref="sc29, ms20Ap2_896, msdiv194"><i>Sutvāhaṃ mātu vacanaṃ,</i></a><br>
<a><i>pabbajiṃ anagāriyaṃ;</i></a><br>
<a><i>Dehena na tu cittena,</i></a><br>
<a><i>rūpayobbanalāḷitā.</i></a></p>
<p><a data-ref="sc30, ms20Ap2_897, msdiv195"><i>Mahatā ca payattena,</i></a><br>
<a><i>jhānajjhena paraṃ mama;</i></a><br>
<a><i>Kātuñca vadate mātā,</i></a><br>
<a><i>na cāhaṃ tattha ussukā.</i></a></p>
<p><a data-ref="sc31, ms20Ap2_898, msdiv196"><i>Tato mahākāruṇiko,</i></a><br>
<a data-var="kāmalālasaṃ → kamalānanaṃ (sya1ed, sya2ed)"><i>disvā maṃ kāmalālasaṃ;</i></a><br>
<a><i>Nibbindanatthaṃ rūpasmiṃ,</i></a><br>
<a><i>mama cakkhupathe jino.</i></a></p>
<p><a data-ref="sc32, ms20Ap2_899, msdiv197"><i>Sakena ānubhāvena,</i></a><br>
<a><i>itthiṃ māpesi sobhiniṃ;</i></a><br>
<a><i>Dassanīyaṃ suruciraṃ,</i></a><br>
<a><i>mamatopi surūpiniṃ.</i></a></p>
<p><a data-ref="sc33, ms20Ap2_900, msdiv198"><i>Tamahaṃ vimhitā disvā,</i></a><br>
<a><i>ativimhitadehiniṃ;</i></a><br>
<a><i>Cintayiṃ ‘saphalaṃ meti,</i></a><br>
<a><i>nettalābhañca mānusaṃ.</i></a></p>
<p><a data-ref="sc34, ms20Ap2_901, msdiv199"><i>Tamahaṃ ehi subhage,</i></a><br>
<a><i>yenattho taṃ vadehi me;</i></a><br>
<a><i>Kulaṃ te nāmagottañca,</i></a><br>
<a><i>vada me yadi te piyaṃ.</i></a></p>
<p><a data-var="Na vañcakālo subhage → na pañhakālo subhage (bj); na pañhakālo subhaṇe (sya1ed, sya2ed); na pañhakālo subhage (pts-vp-pli1)" data-ref="sc35, pts-vp-pli2.575, ms20Ap2_902, msdiv200"><i>Na vañcakālo subhage,</i></a><br>
<a><i>ucchaṅge maṃ nivāsaya;</i></a><br>
<a><i>Sīdantīva mamaṅgāni,</i></a><br>
<a><i>pasuppaya muhuttakaṃ’.</i></a></p>
<p><a data-ref="sc36, ms20Ap2_903, msdiv201"><i>Tato sīsaṃ mamaṅge sā,</i></a><br>
<a><i>katvā sayi sulocanā;</i></a><br>
<a data-var="nalāṭe → lalāte (sya1ed, sya2ed)"><i>Tassā nalāṭe patitā,</i></a><br>
<a data-var="luddhā → lūtā (bj); luddā (pts-vp-pli1)"><i>luddhā paramadāruṇā.</i></a></p>
<p><a data-ref="sc37, ms20Ap2_904, msdiv202"><i>Saha tassā nipātena,</i></a><br>
<a><i>piḷakā upapajjatha;</i></a><br>
<a><i>Pagghariṃsu pabhinnā ca,</i></a><br>
<a><i>kuṇapā pubbalohitā.</i></a></p>
<p><a data-ref="sc38, ms20Ap2_905, msdiv203"><i>Pabhinnaṃ vadanañcāpi,</i></a><br>
<a><i>kuṇapaṃ pūtigandhanaṃ;</i></a><br>
<a><i>Uddhumātaṃ vinilañca,</i></a><br>
<a><i>pubbañcāpi sarīrakaṃ.</i></a></p>
<p><a data-ref="sc39, ms20Ap2_906, msdiv204"><i>Sā paveditasabbaṅgī,</i></a><br>
<a><i>nissasantī muhuṃ muhuṃ;</i></a><br>
<a><i>Vedayantī sakaṃ dukkhaṃ,</i></a><br>
<a><i>karuṇaṃ paridevayi.</i></a></p>
<p><a data-ref="sc40, ms20Ap2_907, msdiv205"><i>‘Dukkhena dukkhitā homi,</i></a><br>
<a><i>phusayanti ca vedanā;</i></a><br>
<a><i>Mahādukkhe nimuggamhi,</i></a><br>
<a><i>saraṇaṃ hohi me sakhī.</i></a></p>
<p><a data-ref="sc41, ms20Ap2_908, msdiv206"><i>Kuhiṃ vadanasobhaṃ te,</i></a><br>
<a><i>kuhiṃ te tuṅganāsikā;</i></a><br>
<a><i>Tambabimbavaroṭṭhaṃ te,</i></a><br>
<a><i>vadanaṃ te kuhiṃ gataṃ.</i></a></p>
<p><a data-ref="sc42, ms20Ap2_909, msdiv207"><i>Kuhiṃ sasīnibhaṃ vaṇṇaṃ,</i></a><br>
<a><i>kambugīvā kuhiṃ gatā;</i></a><br>
<a data-var="Doḷālolāva → doḷālolā ca (bj); dāmāmālañca (sya1ed, sya2ed); dolālocā ca (pts-vp-pli1); dololullāva (mr)"><i>Doḷālolāva te kaṇṇā,</i></a><br>
<a><i>vevaṇṇaṃ samupāgatā.</i></a></p>
<p><a data-var="Makuḷakhārakākārā → makuḷamburuhākārā (bj); makulapadumākārā (sya1ed, sya2ed); kakulakhārakākārā (pts-vp-pli1)" data-ref="sc43, ms20Ap2_910, msdiv208"><i>Makuḷakhārakākārā,</i></a><br>
<a data-var="kalikāva → kalasāva (bj, sya1ed, sya2ed, pts-vp-pli1)"><i>kalikāva payodharā;</i></a><br>
<a><i>Pabhinnā pūtikuṇapā,</i></a><br>
<a><i>duṭṭhagandhittamāgatā.</i></a></p>
<p><a data-var="Vedimajjhāva sussoṇī → tanumajjhā puthussoṇī (bj); vedimajjhā puthussoṇi (sya1ed, sya2ed); vedimajjhā puthussoṇī (pts-vp-pli1)" data-ref="sc44, ms20Ap2_911, msdiv209"><i>Vedimajjhāva sussoṇī,</i></a><br>
<a><i>sūnāva nītakibbisā;</i></a><br>
<a><i>Jātā amejjhabharitā,</i></a><br>
<a><i>aho rūpamasassataṃ.</i></a></p>
<p><a data-ref="sc45, ms20Ap2_912, msdiv210"><i>Sabbaṃ sarīrasañjātaṃ,</i></a><br>
<a><i>pūtigandhaṃ bhayānakaṃ;</i></a><br>
<a><i>Susānamiva bībhacchaṃ,</i></a><br>
<a><i>ramante yattha bālisā’.</i></a></p>
<p><a data-ref="sc46, pts-vp-pli2.576, ms20Ap2_913, msdiv211"><i>Tadā mahākāruṇiko,</i></a><br>
<a><i>bhātā me lokanāyako;</i></a><br>
<a><i>Disvā saṃviggacittaṃ maṃ,</i></a><br>
<a><i>imā gāthā abhāsatha.</i></a></p>
<p><a data-var="kuṇapaṃ → asuciṃ (^thig5.4#1 [Sundarīnandātherīgāthā])" data-ref="sc47, ms20Ap2_914, msdiv212"><i>‘Āturaṃ kuṇapaṃ pūtiṃ,</i></a><br>
<a><i>passa nande samussayaṃ;</i></a><br>
<a><i>Asubhāya cittaṃ bhāvehi,</i></a><br>
<a><i>ekaggaṃ susamāhitaṃ.</i></a></p>
<p><a data-ref="sc48, ms20Ap2_915, msdiv213"><i>Yathā idaṃ tathā etaṃ,</i></a><br>
<a><i>yathā etaṃ tathā idaṃ;</i></a><br>
<a><i>Duggandhaṃ pūtikaṃ vāti,</i></a><br>
<a><i>bālānaṃ abhinanditaṃ.</i></a></p>
<p><a data-ref="sc49, ms20Ap2_916, msdiv214"><i>Evametaṃ avekkhantī,</i></a><br>
<a><i>rattindivamatanditā;</i></a><br>
<a><i>Tato sakāya paññāya,</i></a><br>
<a><i>abhinibbijjha dakkhasi’.</i></a></p>
<p><a data-ref="sc50, ms20Ap2_917, msdiv215"><i>Tatohaṃ atisaṃviggā,</i></a><br>
<a><i>sutvā gāthā subhāsitā;</i></a><br>
<a><i>Tatraṭṭhitāvahaṃ santī,</i></a><br>
<a><i>arahattamapāpuṇiṃ.</i></a></p>
<p><a data-ref="sc51, ms20Ap2_918, msdiv216"><i>Yattha yattha nisinnāhaṃ,</i></a><br>
<a><i>sadā jhānaparāyaṇā;</i></a><br>
<a><i>Jino tasmiṃ guṇe tuṭṭho,</i></a><br>
<a><i>etadagge ṭhapesi maṃ.</i></a></p>
<p><a data-ref="sc52, ms20Ap2_919, msdiv217"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc53, ms20Ap2_920, msdiv218"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc54, ms20Ap2_921, msdiv219"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc55, ms20Ap2_922"><i>Itthaṃ sudaṃ nandā bhikkhunī janapadakalyāṇī imā gāthāyo abhāsitthāti.</i></a></p>
<p class="endsutta"><a data-ref="sc56, ms20Ap2_923"><i>Nandātheriyāpadānaṃ pañcamaṃ.</i></a></p>
</article>
</section>
</div>
</body>
</html>
