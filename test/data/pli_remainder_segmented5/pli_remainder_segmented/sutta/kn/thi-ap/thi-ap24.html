<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap24">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a><i>4. Sakulātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_831, msdiv131"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_832, msdiv132"><i>Hitāya sabbasattānaṃ,</i></a><br>
<a><i>sukhāya vadataṃ varo;</i></a><br>
<a><i>Atthāya purisājañño,</i></a><br>
<a><i>paṭipanno sadevake.</i></a></p>
<p><a data-ref="sc3, pts-vp-pli2.570, ms20Ap2_833, msdiv133"><i>Yasaggapatto sirimā,</i></a><br>
<a><i>kittivaṇṇagato jino;</i></a><br>
<a><i>Pūjito sabbalokassa,</i></a><br>
<a><i>disāsabbāsu vissuto.</i></a></p>
<p><a data-ref="sc4, ms20Ap2_834, msdiv134"><i>Uttiṇṇavicikiccho so,</i></a><br>
<a><i>vītivattakathaṃkatho;</i></a><br>
<a><i>Sampuṇṇamanasaṅkappo,</i></a><br>
<a><i>patto sambodhimuttamaṃ.</i></a></p>
<p><a data-ref="sc5, ms20Ap2_835, msdiv135"><i>Anuppannassa maggassa,</i></a><br>
<a><i>uppādetā naruttamo;</i></a><br>
<a><i>Anakkhātañca akkhāsi,</i></a><br>
<a><i>asañjātañca sañjanī.</i></a></p>
<p><a data-ref="sc6, ms20Ap2_836, msdiv136"><i>Maggaññū ca maggavidū,</i></a><br>
<a><i>maggakkhāyī narāsabho;</i></a><br>
<a><i>Maggassa kusalo satthā,</i></a><br>
<a><i>sārathīnaṃ varuttamo.</i></a></p>
<p><a data-ref="sc7, ms20Ap2_837, msdiv137"><i>Mahākāruṇiko satthā,</i></a><br>
<a><i>dhammaṃ desesi nāyako;</i></a><br>
<a><i>Nimugge kāmapaṅkamhi,</i></a><br>
<a><i>samuddharati pāṇine.</i></a></p>
<p><a data-ref="sc8, ms20Ap2_838, msdiv138"><i>Tadāhaṃ haṃsavatiyaṃ,</i></a><br>
<a><i>jātā khattiyanandanā;</i></a><br>
<a><i>Surūpā sadhanā cāpi,</i></a><br>
<a><i>dayitā ca sirīmatī.</i></a></p>
<p><a data-ref="sc9, ms20Ap2_839, msdiv139"><i>Ānandassa mahārañño,</i></a><br>
<a><i>dhītā paramasobhaṇā;</i></a><br>
<a data-var="Vemātā → vemātu (bj)"><i>Vemātā bhaginī cāpi,</i></a><br>
<a><i>padumuttaranāmino.</i></a></p>
<p><a data-ref="sc10, ms20Ap2_840, msdiv140"><i>Rājakaññāhi sahitā,</i></a><br>
<a><i>sabbābharaṇabhūsitā;</i></a><br>
<a><i>Upāgamma mahāvīraṃ,</i></a><br>
<a><i>assosiṃ dhammadesanaṃ.</i></a></p>
<p><a data-ref="sc11, ms20Ap2_841, msdiv141"><i>Tadā hi so lokagaru,</i></a><br>
<a><i>bhikkhuniṃ dibbacakkhukaṃ;</i></a><br>
<a data-var="Kittayaṃ parisāmajjhe → catuparisāya majjhe (sya1ed, sya2ed); kittayī parisāmajjhe (pts-vp-pli1)"><i>Kittayaṃ parisāmajjhe,</i></a><br>
<a><i>aggaṭṭhāne ṭhapesi taṃ.</i></a></p>
<p><a data-ref="sc12, ms20Ap2_842, msdiv142"><i>Suṇitvā tamahaṃ haṭṭhā,</i></a><br>
<a><i>dānaṃ datvāna satthuno;</i></a><br>
<a><i>Pūjitvāna ca sambuddhaṃ,</i></a><br>
<a><i>dibbacakkhuṃ apatthayiṃ.</i></a></p>
<p><a data-ref="sc13, ms20Ap2_843, msdiv143"><i>Tato avoca maṃ satthā,</i></a><br>
<a><i>‘nande lacchasi patthitaṃ;</i></a><br>
<a><i>Padīpadhammadānānaṃ,</i></a><br>
<a><i>phalametaṃ sunicchitaṃ.</i></a></p>
<p><a data-ref="sc14, ms20Ap2_844, msdiv144"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc15, ms20Ap2_845, msdiv145"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a data-var="Sakulā nāma nāmena → sakulāti ca nāmena (sya1ed, sya2ed); bakulā (15A1.242/1)"><i>Sakulā nāma nāmena,</i></a><br>
<a><i>hessati satthu sāvikā’.</i></a></p>
<p><a data-ref="sc16, pts-vp-pli2.571, ms20Ap2_846, msdiv146"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc17, ms20Ap2_847, msdiv147"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc18, ms20Ap2_848, msdiv148"><i>Paribbājakinī āsiṃ,</i></a><br>
<a><i>tadāhaṃ ekacārinī;</i></a><br>
<a><i>Bhikkhāya vicaritvāna,</i></a><br>
<a><i>alabhiṃ telamattakaṃ.</i></a></p>
<p><a data-ref="sc19, ms20Ap2_849, msdiv149"><i>Tena dīpaṃ padīpetvā,</i></a><br>
<a><i>upaṭṭhiṃ sabbasaṃvariṃ;</i></a><br>
<a data-var="dvipadaggassa → dipadaggassa (bj, sya1ed, sya2ed, pts-vp-pli1)"><i>Cetiyaṃ dvipadaggassa,</i></a><br>
<a><i>vippasannena cetasā.</i></a></p>
<p><a data-ref="sc20, ms20Ap2_850, msdiv150"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc21, ms20Ap2_851, msdiv151"><i>Yattha yatthūpapajjāmi,</i></a><br>
<a><i>tassa kammassa vāhasā;</i></a><br>
<a data-var="Pajjalanti → sañjalanti (sya1ed, sya2ed, mr); sañcaranti (pts-vp-pli1)"><i>Pajjalanti mahādīpā,</i></a><br>
<a><i>tattha tattha gatāya me.</i></a></p>
<p><a data-ref="sc22, ms20Ap2_852, msdiv152"><i>Tirokuṭṭaṃ tiroselaṃ,</i></a><br>
<a><i>samatiggayha pabbataṃ;</i></a><br>
<a><i>Passāmahaṃ yadicchāmi,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc23, ms20Ap2_853, msdiv153"><i>Visuddhanayanā homi,</i></a><br>
<a><i>yasasā ca jalāmahaṃ;</i></a><br>
<a><i>Saddhāpaññāvatī ceva,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc24, ms20Ap2_854, msdiv154"><i>Pacchime ca bhave dāni,</i></a><br>
<a><i>jātā vippakule ahaṃ;</i></a><br>
<a><i>Pahūtadhanadhaññamhi,</i></a><br>
<a><i>mudite rājapūjite.</i></a></p>
<p><a data-ref="sc25, ms20Ap2_855, msdiv155"><i>Ahaṃ sabbaṅgasampannā,</i></a><br>
<a><i>sabbābharaṇabhūsitā;</i></a><br>
<a><i>Purappavese sugataṃ,</i></a><br>
<a><i>vātapāne ṭhitā ahaṃ.</i></a></p>
<p><a data-ref="sc26, ms20Ap2_856, msdiv156"><i>Disvā jalantaṃ yasasā,</i></a><br>
<a><i>devamanussasakkataṃ;</i></a><br>
<a><i>Anubyañjanasampannaṃ,</i></a><br>
<a><i>lakkhaṇehi vibhūsitaṃ.</i></a></p>
<p><a data-ref="sc27, ms20Ap2_857, msdiv157"><i>Udaggacittā sumanā,</i></a><br>
<a><i>pabbajjaṃ samarocayiṃ;</i></a><br>
<a><i>Na cireneva kālena,</i></a><br>
<a><i>arahattamapāpuṇiṃ.</i></a></p>
<p><a data-ref="sc28, ms20Ap2_858, msdiv158"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Paracittāni jānāmi,</i></a><br>
<a><i>satthusāsanakārikā.</i></a></p>
<p><a data-ref="sc29, ms20Ap2_859, msdiv159"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Khepetvā āsave sabbe,</i></a><br>
<a><i>visuddhāsiṃ sunimmalā.</i></a></p>
<p><a data-ref="sc30, ms20Ap2_860, msdiv160"><i>Pariciṇṇo mayā satthā,</i></a><br>
<a><i>kataṃ buddhassa sāsanaṃ;</i></a><br>
<a><i>Ohito garuko bhāro,</i></a><br>
<a><i>bhavanetti samūhatā.</i></a></p>
<p><a data-ref="sc31, pts-vp-pli2.572, ms20Ap2_861, msdiv161"><i>Yassatthāya pabbajitā,</i></a><br>
<a><i>agārasmānagāriyaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc32, ms20Ap2_862, msdiv162"><i>Tato mahākāruṇiko,</i></a><br>
<a><i>etadagge ṭhapesi maṃ;</i></a><br>
<a><i>Dibbacakkhukānaṃ aggā,</i></a><br>
<a><i>sakulāti naruttamo.</i></a></p>
<p><a data-ref="sc33, ms20Ap2_863, msdiv163"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc34, ms20Ap2_864, msdiv164"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc35, ms20Ap2_865, msdiv165"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc36, ms20Ap2_866"><i>Itthaṃ sudaṃ sakulā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc37, ms20Ap2_867"><i>Sakulātheriyāpadānaṃ catutthaṃ.</i></a></p>
</article>
</section>
</div>
</body>
</html>
