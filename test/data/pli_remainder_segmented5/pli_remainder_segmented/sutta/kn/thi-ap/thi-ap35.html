<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap35">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a><i>5. Sukkātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1323, msdiv111"><i>“Ekanavutito kappe,</i></a><br>
<a><i>vipassī nāma nāyako;</i></a><br>
<a><i>Uppajji cārudassano,</i></a><br>
<a><i>sabbadhammavipassako.</i></a></p>
<p><a data-ref="sc2, ms20Ap2_1324, msdiv112"><i>Tadāhaṃ bandhumatiyaṃ,</i></a><br>
<a><i>jātā aññatare kule;</i></a><br>
<a><i>Dhammaṃ sutvāna munino,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc3, ms20Ap2_1325, msdiv113"><i>Bahussutā dhammadharā,</i></a><br>
<a><i>paṭibhānavatī tathā;</i></a><br>
<a><i>Vicittakathikā cāpi,</i></a><br>
<a><i>jinasāsanakārikā.</i></a></p>
<p><a data-ref="sc4, pts-vp-pli2.606, ms20Ap2_1326, msdiv114"><i>Tadā dhammakathaṃ katvā,</i></a><br>
<a data-var="hitāya janataṃ bahuṃ → janatāya hitaṃ bahuṃ (bj); hitāya janataṃ sadā (sya1ed, sya2ed); hitāya janasaṃsariṃ (pts-vp-pli1)"><i>hitāya janataṃ bahuṃ;</i></a><br>
<a><i>Tato cutāhaṃ tusitaṃ,</i></a><br>
<a><i>upapannā yasassinī.</i></a></p>
<p><a data-ref="sc5, ms20Ap2_1327, msdiv115"><i>Ekattiṃse ito kappe,</i></a><br>
<a><i>sikhī viya sikhī jino;</i></a><br>
<a data-var="loke → lokaṃ (sya1ed, sya2ed, pts-vp-pli1)"><i>Tapanto yasasā loke,</i></a><br>
<a><i>uppajji vadataṃ varo.</i></a></p>
<p><a data-ref="sc6, ms20Ap2_1328, msdiv116"><i>Tadāpi pabbajitvāna,</i></a><br>
<a><i>buddhasāsanakovidā;</i></a><br>
<a><i>Jotetvā jinavākyāni,</i></a><br>
<a><i>tatopi tidivaṃ gatā.</i></a></p>
<p><a data-ref="sc7, ms20Ap2_1329, msdiv117"><i>Ekattiṃseva kappamhi,</i></a><br>
<a><i>vessabhū nāma nāyako;</i></a><br>
<a><i>Uppajjittha mahāñāṇī,</i></a><br>
<a><i>tadāpi ca tathevahaṃ.</i></a></p>
<p><a data-ref="sc8, ms20Ap2_1330, msdiv118"><i>Pabbajitvā dhammadharā,</i></a><br>
<a><i>jotayiṃ jinasāsanaṃ;</i></a><br>
<a><i>Gantvā marupuraṃ rammaṃ,</i></a><br>
<a><i>anubhosiṃ mahāsukhaṃ.</i></a></p>
<p><a data-ref="sc9, ms20Ap2_1331, msdiv119"><i>Imamhi bhaddake kappe,</i></a><br>
<a><i>kakusandho jinuttamo;</i></a><br>
<a data-var="narasaraṇo → narasaddūlo (bj, sya1ed, sya2ed); varasaddūlo (pts-vp-pli1)"><i>Uppajji narasaraṇo,</i></a><br>
<a><i>tadāpi ca tathevahaṃ.</i></a></p>
<p><a data-ref="sc10, ms20Ap2_1332, msdiv120"><i>Pabbajitvā munimataṃ,</i></a><br>
<a><i>jotayitvā yathāyukaṃ;</i></a><br>
<a><i>Tato cutāhaṃ tidivaṃ,</i></a><br>
<a><i>agaṃ sabhavanaṃ yathā.</i></a></p>
<p><a data-ref="sc11, ms20Ap2_1333, msdiv121"><i>Imasmiṃyeva kappamhi,</i></a><br>
<a><i>koṇāgamananāyako;</i></a><br>
<a data-var="Uppajji lokasaraṇo → vadataṃ varo (sya1ed, sya2ed); ca dīpavaro (pts-vp-pli1)"><i>Uppajji lokasaraṇo,</i></a><br>
<a data-var="araṇo amataṅgato → sabbasattānamuttamo (bj, sya1ed, sya2ed, pts-vp-pli1)"><i>araṇo amataṅgato.</i></a></p>
<p><a data-ref="sc12, ms20Ap2_1334, msdiv122"><i>Tadāpi pabbajitvāna,</i></a><br>
<a><i>sāsane tassa tādino;</i></a><br>
<a><i>Bahussutā dhammadharā,</i></a><br>
<a><i>jotayiṃ jinasāsanaṃ.</i></a></p>
<p><a data-ref="sc13, ms20Ap2_1335, msdiv123"><i>Imasmiṃyeva kappamhi,</i></a><br>
<a><i>kassapo munimuttamo;</i></a><br>
<a><i>Uppajji lokasaraṇo,</i></a><br>
<a><i>araṇo maraṇantagū.</i></a></p>
<p><a data-ref="sc14, ms20Ap2_1336, msdiv124"><i>Tassāpi naravīrassa,</i></a><br>
<a><i>pabbajitvāna sāsane;</i></a><br>
<a><i>Pariyāpuṭasaddhammā,</i></a><br>
<a><i>paripucchā visāradā.</i></a></p>
<p><a data-ref="sc15, ms20Ap2_1337, msdiv125"><i>Susīlā lajjinī ceva,</i></a><br>
<a><i>tīsu sikkhāsu kovidā;</i></a><br>
<a><i>Bahuṃ dhammakathaṃ katvā,</i></a><br>
<a><i>yāvajīvaṃ mahāmune.</i></a></p>
<p><a data-ref="sc16, pts-vp-pli2.607, ms20Ap2_1338, msdiv126"><i>Tena kammavipākena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc17, ms20Ap2_1339, msdiv127"><i>Pacchime ca bhave dāni,</i></a><br>
<a><i>giribbajapuruttame;</i></a><br>
<a><i>Jātā seṭṭhikule phīte,</i></a><br>
<a><i>mahāratanasañcaye.</i></a></p>
<p><a data-ref="sc18, ms20Ap2_1340, msdiv128"><i>Yadā bhikkhusahassena,</i></a><br>
<a><i>parivuto lokanāyako;</i></a><br>
<a><i>Upāgami rājagahaṃ,</i></a><br>
<a><i>sahassakkhena vaṇṇito.</i></a></p>
<p><a data-ref="sc19, ms20Ap2_1341, msdiv129"><i>Danto dantehi saha purāṇajaṭilehi,</i></a><br>
<a><i>Vippamutto vippamuttehi;</i></a><br>
<a><i>Siṅgīnikkhasavaṇṇo,</i></a><br>
<a><i>Rājagahaṃ pāvisi bhagavā.</i></a></p>
<p><a data-ref="sc20, ms20Ap2_1342, msdiv130"><i>Disvā buddhānubhāvaṃ taṃ,</i></a><br>
<a><i>sutvāva guṇasañcayaṃ;</i></a><br>
<a><i>Buddhe cittaṃ pasādetvā,</i></a><br>
<a><i>pūjayiṃ taṃ yathābalaṃ.</i></a></p>
<p><a data-ref="sc21, ms20Ap2_1343, msdiv131"><i>Aparena ca kālena,</i></a><br>
<a><i>dhammadinnāya santike;</i></a><br>
<a><i>Agārā nikkhamitvāna,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc22, ms20Ap2_1344, msdiv132"><i>Kesesu chijjamānesu,</i></a><br>
<a><i>kilese jhāpayiṃ ahaṃ;</i></a><br>
<a><i>Uggahiṃ sāsanaṃ sabbaṃ,</i></a><br>
<a><i>pabbajitvā cirenahaṃ.</i></a></p>
<p><a data-ref="sc23, ms20Ap2_1345, msdiv133"><i>Tato dhammamadesesiṃ,</i></a><br>
<a><i>mahājanasamāgame;</i></a><br>
<a><i>Dhamme desiyamānamhi,</i></a><br>
<a><i>dhammābhisamayo ahu.</i></a></p>
<p><a data-ref="sc24, ms20Ap2_1346, msdiv134"><i>Nekapāṇasahassānaṃ,</i></a><br>
<a><i>taṃ viditvātivimhito;</i></a><br>
<a><i>Abhippasanno me yakkho,</i></a><br>
<a><i>bhamitvāna giribbajaṃ.</i></a></p>
<p><a data-ref="sc25, ms20Ap2_1347, msdiv135"><i>Kiṃ me katā rājagahe manussā,</i></a><br>
<a><i>Madhuṃ pītāva acchare;</i></a><br>
<a><i>Ye sukkaṃ na upāsanti,</i></a><br>
<a><i>Desentiṃ amataṃ padaṃ.</i></a></p>
<p><a data-ref="sc26, ms20Ap2_1348, msdiv136"><i>Tañca appaṭivānīyaṃ,</i></a><br>
<a><i>asecanakamojavaṃ;</i></a><br>
<a><i>Pivanti maññe sappaññā,</i></a><br>
<a><i>valāhakamivaddhagū.</i></a></p>
<p><a data-ref="sc27, ms20Ap2_1349, msdiv137"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmune.</i></a></p>
<p><a data-ref="sc28, ms20Ap2_1350, msdiv138"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc29, pts-vp-pli2.608, ms20Ap2_1351, msdiv139"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ mama mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc30, ms20Ap2_1352, msdiv140"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc31, ms20Ap2_1353, msdiv141"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc32, ms20Ap2_1354, msdiv142"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc33, ms20Ap2_1355"><i>Itthaṃ sudaṃ sukkā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc34, ms20Ap2_1356"><i>Sukkātheriyāpadānaṃ pañcamaṃ.</i></a><br>
<a><i>Pañcamaṃ bhāṇavāraṃ.</i></a></p>
</article>
</section>
</div>
</body>
</html>
