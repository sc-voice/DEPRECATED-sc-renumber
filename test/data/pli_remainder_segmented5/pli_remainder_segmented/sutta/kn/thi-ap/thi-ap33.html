<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap33">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a><i>3. Uppaladāyikātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1265, msdiv57"><i>“Nagare aruṇavatiyā,</i></a><br>
<a><i>aruṇo nāma khattiyo;</i></a><br>
<a><i>Tassa rañño ahuṃ bhariyā,</i></a><br>
<a><i>ekajjhaṃ cārayāmahaṃ.</i></a></p>
<p><a data-ref="sc2, ms20Ap2_1266, msdiv58"><i>Rahogatā nisīditvā,</i></a><br>
<a><i>evaṃ cintesahaṃ tadā;</i></a><br>
<a><i>‘Kusalaṃ me kataṃ natthi,</i></a><br>
<a><i>ādāya gamiyaṃ mama.</i></a></p>
<p><a data-ref="sc3, ms20Ap2_1267, msdiv59"><i>Mahābhitāpaṃ kaṭukaṃ,</i></a><br>
<a><i>ghorarūpaṃ sudāruṇaṃ;</i></a><br>
<a><i>Nirayaṃ nūna gacchāmi,</i></a><br>
<a><i>ettha me natthi saṃsayo’.</i></a></p>
<p><a data-ref="sc4, ms20Ap2_1268, msdiv60"><i>Evāhaṃ cintayitvāna,</i></a><br>
<a><i>pahaṃsetvāna mānasaṃ;</i></a><br>
<a><i>Rājānaṃ upagantvāna,</i></a><br>
<a><i>idaṃ vacanamabraviṃ.</i></a></p>
<p><a data-ref="sc5, ms20Ap2_1269, msdiv61"><i>‘Itthī nāma mayaṃ deva,</i></a><br>
<a data-var="purisānittarā ahu → purisānugatā sadā (bj); purisā na bhavāma no (sya1ed, sya2ed); purisānaṃ bharā mayaṃ (pts-vp-pli1)"><i>purisānittarā ahu;</i></a><br>
<a><i>Ekaṃ me samaṇaṃ dehi,</i></a><br>
<a><i>bhojayissāmi khattiya’.</i></a></p>
<p><a data-ref="sc6, ms20Ap2_1270, msdiv62"><i>Adāsi me tadā rājā,</i></a><br>
<a><i>samaṇaṃ bhāvitindriyaṃ;</i></a><br>
<a><i>Tassa pattaṃ gahetvāna,</i></a><br>
<a><i>paramannena pūrayiṃ.</i></a></p>
<p><a data-ref="sc7, pts-vp-pli2.602, ms20Ap2_1271, msdiv63"><i>Pūretvā paramaṃ annaṃ,</i></a><br>
<a><i>saha sugandhalepanaṃ;</i></a><br>
<a><i>Mahācelena chāditvā,</i></a><br>
<a><i>adāsiṃ tuṭṭhamānasā.</i></a></p>
<p><a data-ref="sc8, ms20Ap2_1272, msdiv64"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc9, ms20Ap2_1273, msdiv65"><i>Sahassadevarājūnaṃ,</i></a><br>
<a><i>mahesittamakārayiṃ;</i></a><br>
<a><i>Sahassacakkavattīnaṃ,</i></a><br>
<a><i>mahesittamakārayiṃ.</i></a></p>
<p><a data-ref="sc10, ms20Ap2_1274, msdiv66"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Nānāvidhaṃ bahuṃ aññaṃ,</i></a><br>
<a><i>tassa kammaphalaṃ tato.</i></a></p>
<p><a data-ref="sc11, ms20Ap2_1275, msdiv67"><i>Uppalasseva me vaṇṇo,</i></a><br>
<a><i>abhirūpā sudassanā;</i></a><br>
<a><i>Itthisabbaṅgasampannā,</i></a><br>
<a><i>abhijātā jutindharā.</i></a></p>
<p><a data-ref="sc12, ms20Ap2_1276, msdiv68"><i>Pacchime bhave sampatte,</i></a><br>
<a><i>ajāyiṃ sākiye kule;</i></a><br>
<a><i>Nārīsahassapāmokkhā,</i></a><br>
<a><i>suddhodanasutassahaṃ.</i></a></p>
<p><a data-ref="sc13, ms20Ap2_1277, msdiv69"><i>Nibbinditvā agārehaṃ,</i></a><br>
<a><i>pabbajiṃ anagāriyaṃ;</i></a><br>
<a data-var="Sattamīrattisampattā → sattamiṃ rattimappatvā (bj); sattamīrattimappattā (sya1ed, sya2ed); sattamīratti appattā (pts-vp-pli1)"><i>Sattamīrattisampattā,</i></a><br>
<a><i>catusaccamapāpuṇiṃ.</i></a></p>
<p><a data-ref="sc14, ms20Ap2_1278, msdiv70"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Parimetuṃ na sakkomi,</i></a><br>
<a><i>piṇḍapātassidaṃ phalaṃ.</i></a></p>
<p><a data-ref="sc15, ms20Ap2_1279, msdiv71"><i>Yaṃ mayhaṃ pūritaṃ kammaṃ,</i></a><br>
<a><i>Kusalaṃ sarase muni;</i></a><br>
<a><i>Tuyhatthāya mahāvīra,</i></a><br>
<a><i>Paricattaṃ bahuṃ mayā.</i></a></p>
<p><a data-ref="sc16, ms20Ap2_1280, msdiv72"><i>Ekattiṃse ito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>piṇḍapātassidaṃ phalaṃ.</i></a></p>
<p><a data-ref="sc17, ms20Ap2_1281, msdiv73"><i>Dve gatiyo pajānāmi,</i></a><br>
<a><i>devattaṃ atha mānusaṃ;</i></a><br>
<a><i>Aññaṃ gatiṃ na jānāmi,</i></a><br>
<a><i>piṇḍapātassidaṃ phalaṃ.</i></a></p>
<p><a data-ref="sc18, ms20Ap2_1282, msdiv74"><i>Ucce kule pajānāmi,</i></a><br>
<a data-var="mahāsāle → tayo sāle (pts-vp-pli1); tayo sāla (mr)"><i>mahāsāle mahaddhane;</i></a><br>
<a><i>Aññe kule na jānāmi,</i></a><br>
<a><i>piṇḍapātassidaṃ phalaṃ.</i></a></p>
<p><a data-ref="sc19, ms20Ap2_1283, msdiv75"><i>Bhavābhave saṃsaritvā,</i></a><br>
<a><i>sukkamūlena coditā;</i></a><br>
<a><i>Amanāpaṃ na passāmi,</i></a><br>
<a><i>somanassakataṃ phalaṃ.</i></a></p>
<p><a data-ref="sc20, pts-vp-pli2.603, ms20Ap2_1284, msdiv76"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmune.</i></a></p>
<p><a data-ref="sc21, ms20Ap2_1285, msdiv77"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc22, ms20Ap2_1286, msdiv78"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ mama mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc23, ms20Ap2_1287, msdiv79"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc24, ms20Ap2_1288, msdiv80"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc25, ms20Ap2_1289, msdiv81"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc26, ms20Ap2_1290"><i>Itthaṃ sudaṃ uppaladāyikā bhikkhunī bhagavato sammukhā imā gāthāyo abhāsitthāti.</i></a></p>
<p class="endsutta"><a data-ref="sc27, ms20Ap2_1291"><i>Uppaladāyikātheriyāpadānaṃ tatiyaṃ.</i></a></p>
</article>
</section>
</div>
</body>
</html>
