<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap30">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a data-var="10 Yasodharāpamukhaaṭṭhārasabhikkhunīsahassaapadāna → aṭṭhārasabhikkhunīsahassāpadānaṃ (bj); aṭṭhārasatherīsahassānamapadānaṃ (sya1ed, sya2ed); yasodharāpamukhāni aṭṭhārasabhikkhunī sahassāni apadānaṃ (pts-vp-pli1)"><i>10 Yasodharāpamukhaaṭṭhārasabhikkhunīsahassaapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1139, msdiv426"><i>Aṭṭhārasasahassāni,</i></a><br>
<a><i>bhikkhunī sakyasambhavā;</i></a><br>
<a><i>Yasodharāpamukhāni,</i></a><br>
<a><i>sambuddhaṃ upasaṅkamuṃ.</i></a></p>
<p><a data-ref="sc2, ms20Ap2_1140, msdiv427"><i>Aṭṭhārasasahassāni,</i></a><br>
<a><i>sabbā honti mahiddhikā;</i></a><br>
<a><i>Vandantī munino pāde,</i></a><br>
<a><i>ārocenti yathābalaṃ.</i></a></p>
<p><a data-ref="sc3, ms20Ap2_1141, msdiv428"><i>“Jāti khīṇā jarā byādhi,</i></a><br>
<a><i>maraṇañca mahāmuni;</i></a><br>
<a><i>Anāsavaṃ padaṃ santaṃ,</i></a><br>
<a><i>amataṃ yāma nāyaka.</i></a></p>
<p><a data-ref="sc4, ms20Ap2_1142, msdiv429"><i>Khalitañce pure atthi,</i></a><br>
<a><i>sabbāsampi mahāmuni;</i></a><br>
<a><i>Aparādhamajānantī,</i></a><br>
<a><i>khama amhaṃ vināyaka”.</i></a></p>
<p><a data-ref="sc5, ms20Ap2_1143, msdiv430"><i>“Iddhiñcāpi nidassetha,</i></a><br>
<a><i>mama sāsanakārikā;</i></a><br>
<a><i>Parisānañca sabbāsaṃ,</i></a><br>
<a><i>kaṅkhaṃ chindatha yāvatā”.</i></a></p>
<p><a data-ref="sc6, ms20Ap2_1144, msdiv431"><i>“Yasodharā mahāvīra,</i></a><br>
<a><i>manāpā piyadassanā;</i></a><br>
<a><i>Sabbā tuyhaṃ mahāvīra,</i></a><br>
<a><i>agārasmiṃ pajāpati.</i></a></p>
<p><a data-ref="sc7, ms20Ap2_1145, msdiv432"><i>Thīnaṃ satasahassānaṃ,</i></a><br>
<a><i>navutīnaṃ chaduttari;</i></a><br>
<a><i>Agāre te mayaṃ vīra,</i></a><br>
<a><i>pāmokkhā sabbā issarā.</i></a></p>
<p><a data-ref="sc8, ms20Ap2_1146, msdiv433"><i>Rūpācāraguṇūpetā,</i></a><br>
<a><i>yobbanaṭṭhā piyaṃvadā;</i></a><br>
<a><i>Sabbā no apacāyanti,</i></a><br>
<a><i>devatā viya mānusā.</i></a></p>
<p><a data-ref="sc9, ms20Ap2_1147, msdiv434"><i>Aṭṭhārasasahassāni,</i></a><br>
<a><i>sabbā sākiyasambhavā;</i></a><br>
<a><i>Yasodharāsahassāni,</i></a><br>
<a><i>pāmokkhā issarā tadā.</i></a></p>
<p><a data-ref="sc10, pts-vp-pli2.593, ms20Ap2_1148, msdiv435"><i>Kāmadhātumatikkamma,</i></a><br>
<a><i>saṇṭhitā rūpadhātuyā;</i></a><br>
<a><i>Rūpena sadisā natthi,</i></a><br>
<a><i>sahassānaṃ mahāmuni”.</i></a></p>
<p><a data-ref="sc11, ms20Ap2_1149, msdiv436"><i>Sambuddhaṃ abhivādetvā,</i></a><br>
<a><i>iddhiṃ dassaṃsu satthuno;</i></a><br>
<a><i>Nekā nānāvidhākārā,</i></a><br>
<a><i>mahāiddhīpi dassayuṃ.</i></a></p>
<p><a data-ref="sc12, ms20Ap2_1150, msdiv437"><i>Cakkavāḷasamaṃ kāyaṃ,</i></a><br>
<a><i>sīsaṃ uttarato kuru;</i></a><br>
<a><i>Ubho pakkhā duve dīpā,</i></a><br>
<a><i>jambudīpaṃ sarīrato.</i></a></p>
<p><a data-ref="sc13, ms20Ap2_1151, msdiv438"><i>Dakkhiṇañca saraṃ piñchaṃ,</i></a><br>
<a><i>nānāsākhā tu pattakā;</i></a><br>
<a><i>Candañca sūriyañcakkhi,</i></a><br>
<a><i>merupabbatato sikhaṃ.</i></a></p>
<p><a data-ref="sc14, ms20Ap2_1152, msdiv439"><i>Cakkavāḷagiriṃ tuṇḍaṃ,</i></a><br>
<a><i>jamburukkhaṃ samūlakaṃ;</i></a><br>
<a><i>Bījamānā upāgantvā,</i></a><br>
<a><i>vandantī lokanāyakaṃ.</i></a></p>
<p><a data-ref="sc15, ms20Ap2_1153, msdiv440"><i>Hatthivaṇṇaṃ tathevassaṃ,</i></a><br>
<a><i>pabbataṃ jaladhiṃ tathā;</i></a><br>
<a><i>Candañca sūriyaṃ meruṃ,</i></a><br>
<a><i>sakkavaṇṇañca dassayuṃ.</i></a></p>
<p><a data-ref="sc16, ms20Ap2_1154, msdiv441"><i>“Yasodharā mayaṃ vīra,</i></a><br>
<a><i>pāde vandāma cakkhuma;</i></a><br>
<a><i>Tava cirapabhāvena,</i></a><br>
<a><i>nipphannā naranāyaka.</i></a></p>
<p><a data-ref="sc17, ms20Ap2_1155, msdiv442"><i>Iddhīsu ca vasī homa,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homa mahāmune.</i></a></p>
<p><a data-var="jānāmi → jānāma (bj, sya1ed, sya2ed, pts-vp-pli1, csp1ed)" data-ref="sc18, ms20Ap2_1156, msdiv443"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc19, ms20Ap2_1157, msdiv444"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ amhaṃ mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc20, ms20Ap2_1158, msdiv445"><i>Pubbānaṃ lokanāthānaṃ,</i></a><br>
<a><i>saṅgamaṃ no nidassitaṃ;</i></a><br>
<a><i>Adhikārā bahū amhaṃ,</i></a><br>
<a><i>tuyhatthāya mahāmune.</i></a></p>
<p><a data-ref="sc21, ms20Ap2_1159, msdiv446"><i>Yaṃ amhaṃ pūritaṃ kammaṃ,</i></a><br>
<a><i>kusalaṃ sarase mune;</i></a><br>
<a><i>Tuyhatthāya mahāvīra,</i></a><br>
<a><i>puññānupacitāni no.</i></a></p>
<p><a data-ref="sc22, ms20Ap2_1160, msdiv447"><i>Abhabbaṭṭhāne vajjetvā,</i></a><br>
<a><i>vārayimha anācaraṃ;</i></a><br>
<a><i>Tuyhatthāya mahāvīra,</i></a><br>
<a data-var="cattāni jīvitāni no → sañcattaṃ jīvitampi no (sya1ed, sya2ed)"><i>cattāni jīvitāni no.</i></a></p>
<p><a data-ref="sc23, pts-vp-pli2.594, ms20Ap2_1161, msdiv448"><i>Nekakoṭisahassāni,</i></a><br>
<a><i>bhariyatthāyadāsi no;</i></a><br>
<a><i>Na tattha vimanā homa,</i></a><br>
<a><i>tuyhatthāya mahāmune.</i></a></p>
<p><a data-ref="sc24, ms20Ap2_1162, msdiv449"><i>Nekakoṭisahassāni,</i></a><br>
<a><i>upakārāyadāsi no;</i></a><br>
<a><i>Na tattha vimanā homa,</i></a><br>
<a><i>tuyhatthāya mahāmune.</i></a></p>
<p><a data-ref="sc25, ms20Ap2_1163, msdiv450"><i>Nekakoṭisahassāni,</i></a><br>
<a><i>bhojanatthāyadāsi no;</i></a><br>
<a><i>Na tattha vimanā homa,</i></a><br>
<a><i>tuyhatthāya mahāmune.</i></a></p>
<p><a data-ref="sc26, ms20Ap2_1164, msdiv451"><i>Nekakoṭisahassāni,</i></a><br>
<a data-var="cajimhase → cajimha no (bj, pts-vp-pli1, mr)"><i>jīvitāni cajimhase;</i></a><br>
<a><i>Bhayamokkhaṃ karissāma,</i></a><br>
<a><i>jīvitāni cajimhase.</i></a></p>
<p><a data-ref="sc27, ms20Ap2_1165, msdiv452"><i>Aṅgagate alaṅkāre,</i></a><br>
<a><i>vatthe nānāvidhe bahū;</i></a><br>
<a><i>Itthibhaṇḍe na gūhāma,</i></a><br>
<a><i>tuyhatthāya mahāmune.</i></a></p>
<p><a data-ref="sc28, ms20Ap2_1166, msdiv453"><i>Dhanadhaññapariccāgaṃ,</i></a><br>
<a><i>gāmāni nigamāni ca;</i></a><br>
<a><i>Khettaṃ puttā ca dhītā ca,</i></a><br>
<a><i>pariccattā mahāmune.</i></a></p>
<p><a data-ref="sc29, ms20Ap2_1167, msdiv454"><i>Hatthī assā gavā cāpi,</i></a><br>
<a><i>dāsiyo paricārikā;</i></a><br>
<a><i>Tuyhatthāya mahāvīra,</i></a><br>
<a><i>pariccattaṃ asaṅkhiyaṃ.</i></a></p>
<p><a data-ref="sc30, ms20Ap2_1168, msdiv455"><i>Yaṃ amhe paṭimantesi,</i></a><br>
<a><i>‘dānaṃ dassāma yācake’;</i></a><br>
<a><i>Vimanaṃ no na passāma,</i></a><br>
<a><i>dadato dānamuttamaṃ.</i></a></p>
<p><a data-ref="sc31, ms20Ap2_1169, msdiv456"><i>Nānāvidhaṃ bahuṃ dukkhaṃ,</i></a><br>
<a><i>saṃsāre ca bahubbidhe;</i></a><br>
<a><i>Tuyhatthāya mahāvīra,</i></a><br>
<a><i>anubhuttaṃ asaṅkhiyaṃ.</i></a></p>
<p><a data-ref="sc32, ms20Ap2_1170, msdiv457"><i>Sukhappattānumodāma,</i></a><br>
<a><i>na ca dukkhesu dummanā;</i></a><br>
<a><i>Sabbattha tulitā homa,</i></a><br>
<a><i>tuyhatthāya mahāmune.</i></a></p>
<p><a data-ref="sc33, ms20Ap2_1171, msdiv458"><i>Anumaggena sambuddho,</i></a><br>
<a><i>yaṃ dhammaṃ abhinīhari;</i></a><br>
<a><i>Anubhotvā sukhaṃ dukkhaṃ,</i></a><br>
<a><i>patto bodhiṃ mahāmune.</i></a></p>
<p><a data-ref="sc34, ms20Ap2_1172, msdiv459"><i>Brahmadevañca sambuddhaṃ,</i></a><br>
<a><i>gotamaṃ lokanāyakaṃ;</i></a><br>
<a><i>Aññesaṃ lokanāthānaṃ,</i></a><br>
<a><i>saṅgamaṃ tehi no bahū.</i></a></p>
<p><a data-ref="sc35, ms20Ap2_1173, msdiv460"><i>Adhikāraṃ bahuṃ amhe,</i></a><br>
<a><i>tuyhatthāya mahāmune;</i></a><br>
<a><i>Gavesato buddhadhamme,</i></a><br>
<a><i>mayaṃ te paricārikā.</i></a></p>
<p><a data-ref="sc36, ms20Ap2_1174, msdiv461"><i>Kappe ca satasahasse,</i></a><br>
<a><i>caturo ca asaṅkhiye;</i></a><br>
<a><i>Dīpaṅkaro mahāvīro,</i></a><br>
<a><i>uppajji lokanāyako.</i></a></p>
<p><a data-ref="sc37, ms20Ap2_1175, msdiv462"><i>Paccantadesavisaye,</i></a><br>
<a><i>nimantetvā tathāgataṃ;</i></a><br>
<a><i>Tassa āgamanaṃ maggaṃ,</i></a><br>
<a><i>sodhenti tuṭṭhamānasā.</i></a></p>
<p><a data-ref="sc38, pts-vp-pli2.595, ms20Ap2_1176, msdiv463"><i>Tena kālena so āsi,</i></a><br>
<a><i>sumedho nāma brāhmaṇo;</i></a><br>
<a><i>Maggañca paṭiyādesi,</i></a><br>
<a><i>āyato sabbadassino.</i></a></p>
<p><a data-ref="sc39, ms20Ap2_1177, msdiv464"><i>Tena kālena ahumha,</i></a><br>
<a><i>sabbā brāhmaṇasambhavā;</i></a><br>
<a><i>Thalūdajāni pupphāni,</i></a><br>
<a><i>āharimha samāgamaṃ.</i></a></p>
<p><a data-ref="sc40, ms20Ap2_1178, msdiv465"><i>Tasmiṃ so samaye buddho,</i></a><br>
<a><i>dīpaṅkaro mahāyaso;</i></a><br>
<a><i>Viyākāsi mahāvīro,</i></a><br>
<a><i>isimuggatamānasaṃ.</i></a></p>
<p><a data-ref="sc41, ms20Ap2_1179, msdiv466"><i>Calatī ravatī puthavī,</i></a><br>
<a><i>saṅkampati sadevake;</i></a><br>
<a><i>Tassa kammaṃ pakittente,</i></a><br>
<a><i>isimuggatamānasaṃ.</i></a></p>
<p><a data-ref="sc42, ms20Ap2_1180, msdiv467"><i>Devakaññā manussā ca,</i></a><br>
<a><i>mayañcāpi sadevakā;</i></a><br>
<a><i>Nānāpūjanīyaṃ bhaṇḍaṃ,</i></a><br>
<a><i>pūjayitvāna patthayuṃ.</i></a></p>
<p><a data-ref="sc43, ms20Ap2_1181, msdiv468"><i>Tesaṃ buddho viyākāsi,</i></a><br>
<a><i>jotidīpa sanāmako;</i></a><br>
<a><i>‘Ajja ye patthitā atthi,</i></a><br>
<a><i>te bhavissanti sammukhā’.</i></a></p>
<p><a data-ref="sc44, ms20Ap2_1182, msdiv469"><i>Aparimeyye ito kappe,</i></a><br>
<a><i>yaṃ no buddho viyākari;</i></a><br>
<a><i>Taṃ vācamanumodentā,</i></a><br>
<a><i>evaṃkārī ahumha no.</i></a></p>
<p><a data-ref="sc45, ms20Ap2_1183, msdiv470"><i>Tassa kammassa sukatassa,</i></a><br>
<a><i>tassa cittaṃ pasādayuṃ;</i></a><br>
<a><i>Devamānusikaṃ yoniṃ,</i></a><br>
<a><i>anubhotvā asaṅkhiyaṃ.</i></a></p>
<p><a data-ref="sc46, ms20Ap2_1184, msdiv471"><i>Sukhadukkhenubhotvāna,</i></a><br>
<a><i>devesu mānusesu ca;</i></a><br>
<a><i>Pacchime bhave sampatte,</i></a><br>
<a><i>jātāmha sākiye kule.</i></a></p>
<p><a data-ref="sc47, ms20Ap2_1185, msdiv472"><i>Rūpavatī bhogavatī,</i></a><br>
<a><i>yasasīlavatī tato;</i></a><br>
<a><i>Sabbaṅgasampadā homa,</i></a><br>
<a><i>kulesu abhisakkatā.</i></a></p>
<p><a data-ref="sc48, ms20Ap2_1186, msdiv473"><i>Lābhaṃ silokaṃ sakkāraṃ,</i></a><br>
<a><i>lokadhammasamāgamaṃ;</i></a><br>
<a><i>Cittañca dukkhitaṃ natthi,</i></a><br>
<a><i>vasāma akutobhayā.</i></a></p>
<p><a data-ref="sc49, ms20Ap2_1187, msdiv474"><i>Vuttañhetaṃ bhagavatā,</i></a><br>
<a><i>‘rañño antepure tadā;</i></a><br>
<a data-var="vīra → tāsaṃ (sya1ed, sya2ed)"><i>Khattiyānaṃ pure vīra,</i></a><br>
<a><i>upakārañca niddisi.</i></a></p>
<p><a data-ref="sc50, ms20Ap2_1188, msdiv475"><i>Upakārā ca yā nārī,</i></a><br>
<a><i>yā ca nārī sukhe dukhe;</i></a><br>
<a><i>Atthakkhāyī ca yā nārī,</i></a><br>
<a><i>yā ca nārīnukampikā.</i></a></p>
<p><a data-ref="sc51, pts-vp-pli2.596, ms20Ap2_1189, msdiv476"><i>Dhammaṃ care sucaritaṃ,</i></a><br>
<a><i>na naṃ duccaritaṃ care;</i></a><br>
<a><i>Dhammacārī sukhaṃ seti,</i></a><br>
<a><i>asmiṃ loke paramhi ca’.</i></a></p>
<p><a data-ref="sc52, ms20Ap2_1190, msdiv477"><i>Agāraṃ vijahitvāna,</i></a><br>
<a><i>pabbajimhanagāriyaṃ;</i></a><br>
<a><i>Aḍḍhamāse asampatte,</i></a><br>
<a><i>catusaccaṃ phusimha no.</i></a></p>
<p><a data-ref="sc53, ms20Ap2_1191, msdiv478"><i>Cīvaraṃ piṇḍapātañca,</i></a><br>
<a><i>paccayaṃ sayanāsanaṃ;</i></a><br>
<a><i>Upanenti bahū amhe,</i></a><br>
<a><i>sāgarasseva ūmiyo.</i></a></p>
<p><a data-var="amhaṃ → mayhaṃ (sya1ed, sya2ed); amhākaṃ (mr)" data-ref="sc54, ms20Ap2_1192, msdiv479"><i>Kilesā jhāpitā amhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgīva bandhanaṃ chetvā,</i></a><br>
<a><i>viharāma anāsavā.</i></a></p>
<p><a data-ref="sc55, ms20Ap2_1193, msdiv480"><i>Svāgataṃ vata no āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc56, ms20Ap2_1194, msdiv481"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc57, ms20Ap2_1195, msdiv482"><i>Evaṃ bahuvidhaṃ dukkhaṃ,</i></a><br>
<a><i>sampattī ca bahubbidhā;</i></a><br>
<a><i>Visuddhabhāvaṃ sampattā,</i></a><br>
<a><i>labhāma sabbasampadā.</i></a></p>
<p><a data-ref="sc58, ms20Ap2_1196, msdiv483"><i>Yā dadanti sakattānaṃ,</i></a><br>
<a><i>puññatthāya mahesino;</i></a><br>
<a><i>Sahāyasampadā honti,</i></a><br>
<a><i>nibbānapadamasaṅkhataṃ.</i></a></p>
<p><a data-ref="sc59, ms20Ap2_1197, msdiv484"><i>Parikkhīṇaṃ atītañca,</i></a><br>
<a><i>paccuppannaṃ anāgataṃ;</i></a><br>
<a><i>Sabbakammampi no khīṇaṃ,</i></a><br>
<a><i>pāde vandāma cakkhuma”.</i></a></p>
<p><a data-ref="sc60, ms20Ap2_1198, msdiv485"><i>“Nibbānāya vadantīnaṃ,</i></a><br>
<a><i>Kiṃ vo vakkhāma uttari;</i></a><br>
<a><i>Santasaṅkhatadosañhi,</i></a><br>
<a data-var="Pappotha → pappotha (sya1ed, sya2ed); santasaṃkhatadoso yo pappotha (pts-vp-pli1); pajjotaṃ (mr)"><i>Pappotha amataṃ padaṃ”. (1126)</i></a></p>
</blockquote>
<p><a data-ref="sc61, ms20Ap2_1199"><i>Itthaṃ sudaṃ yasodharāpamukhāni aṭṭhārasabhikkhunīsahassāni bhagavato sammukhā imā gāthāyo abhāsitthāti.</i></a></p>
<p class="endsutta"><a data-ref="sc62, ms20Ap2_1200"><i>Yasodharāpamukhaaṭṭhārasabhikkhunīsahassāpadānaṃ dasamaṃ.</i></a></p>
<p class="endsection"><a data-ref="sc63, ms20Ap2_1201"><i>Kuṇḍalakesīvaggo tatiyo.</i></a></p>
<p class="uddana-intro"><a data-ref="sc64, ms20Ap2_1202"><i>Tassuddānaṃ</i></a></p>
<blockquote class="uddanagatha">
<p><a data-ref="sc65, ms20Ap2_1203"><i>Kuṇḍalā gotamī ceva,</i></a><br>
<a><i>dhammadinnā ca sakulā;</i></a><br>
<a><i>Varanandā ca soṇā ca,</i></a><br>
<a><i>kāpilānī yasodharā.</i></a></p>
<p><a data-ref="sc66, ms20Ap2_1204"><i>Dasasahassabhikkhunī,</i></a><br>
<a><i>aṭṭhārasasahassakā;</i></a><br>
<a><i>Gāthāsatāni cattāri,</i></a><br>
<a data-var="ca sattatimeva ca → aṭṭhasattatimeva ca (sya1ed, sya2ed, pts-vp-pli1)"><i>cha ca sattatimeva ca.</i></a></p>
</blockquote>
</article>
</section>
</div>
</body>
</html>
