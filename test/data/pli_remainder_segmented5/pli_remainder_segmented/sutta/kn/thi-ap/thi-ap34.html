<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap34">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a data-var="4 Siṅgālamātutherīapadāna → sigālamātāpadānaṃ (bj); siṅgālamātātheriyāpadānaṃ (sya1ed, sya2ed); sigālakamātātherīapadānaṃ (pts-vp-pli1)"><i>4 Siṅgālamātutherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1292, msdiv82"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_1293, msdiv83"><i>Tadāhaṃ haṃsavatiyaṃ,</i></a><br>
<a><i>jātāmaccakule ahuṃ;</i></a><br>
<a><i>Nānāratanapajjote,</i></a><br>
<a><i>iddhe phīte mahaddhane.</i></a></p>
<p><a data-ref="sc3, ms20Ap2_1294, msdiv84"><i>Pitunā saha gantvāna,</i></a><br>
<a><i>mahājanapurakkhatā;</i></a><br>
<a><i>Dhammaṃ buddhassa sutvāna,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc4, ms20Ap2_1295, msdiv85"><i>Pabbajitvāna kāyena,</i></a><br>
<a><i>pāpakammaṃ vivajjayiṃ;</i></a><br>
<a><i>Vacīduccaritaṃ hitvā,</i></a><br>
<a><i>ājīvaṃ parisodhayiṃ.</i></a></p>
<p><a data-ref="sc5, ms20Ap2_1296, msdiv86"><i>Buddhe pasannā dhamme ca,</i></a><br>
<a><i>saṃghe ca tibbagāravā;</i></a><br>
<a><i>Saddhammassavane yuttā,</i></a><br>
<a data-var="buddhadassanalālasā → buddhadassanasālayā (sya1ed, sya2ed)"><i>buddhadassanalālasā.</i></a></p>
<p><a data-ref="sc6, ms20Ap2_1297, msdiv87"><i>Aggaṃ saddhādhimuttānaṃ,</i></a><br>
<a><i>assosiṃ bhikkhuniṃ tadā;</i></a><br>
<a><i>Taṃ ṭhānaṃ patthayitvāna,</i></a><br>
<a><i>tisso sikkhā apūrayiṃ.</i></a></p>
<p><a data-ref="sc7, pts-vp-pli2.604, ms20Ap2_1298, msdiv88"><i>Tato maṃ sugato āha,</i></a><br>
<a><i>karuṇānugatāsayo;</i></a><br>
<a><i>‘Yassa saddhā tathāgate,</i></a><br>
<a><i>acalā suppatiṭṭhitā;</i></a><br>
<a><i>Sīlañca yassa kalyāṇaṃ,</i></a><br>
<a><i>ariyakantaṃ pasaṃsitaṃ.</i></a></p>
<p><a data-ref="sc8, ms20Ap2_1299, msdiv89"><i>Saṃghe pasādo yassatthi,</i></a><br>
<a><i>ujubhūtañca dassanaṃ;</i></a><br>
<a><i>Adaliddoti taṃ āhu,</i></a><br>
<a><i>amoghaṃ tassa jīvitaṃ.</i></a></p>
<p><a data-ref="sc9, ms20Ap2_1300, msdiv90"><i>Tasmā saddhañca sīlañca,</i></a><br>
<a><i>pasādaṃ dhammadassanaṃ;</i></a><br>
<a><i>Anuyuñjetha medhāvī,</i></a><br>
<a data-var="buddhāna → buddhānaṃ sāsanaṃ (sya1ed, sya2ed)"><i>saraṃ buddhāna sāsanaṃ’.</i></a></p>
<p><a data-ref="sc10, ms20Ap2_1301, msdiv91"><i>Taṃ sutvāhaṃ pamuditā,</i></a><br>
<a><i>apucchiṃ paṇidhiṃ mama;</i></a><br>
<a><i>Tadā anomo amito,</i></a><br>
<a><i>byākarittha vināyako;</i></a><br>
<a><i>‘Buddhe pasannā kalyāṇī,</i></a><br>
<a><i>lacchase taṃ supatthitaṃ.</i></a></p>
<p><a data-ref="sc11, ms20Ap2_1302, msdiv92"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc12, ms20Ap2_1303, msdiv93"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a data-var="Siṅgālakassa → sigālakassa (bj)"><i>Siṅgālakassa mātāti,</i></a><br>
<a><i>hessati satthu sāvikā’.</i></a></p>
<p><a data-ref="sc13, ms20Ap2_1304, msdiv94"><i>Taṃ sutvā muditā hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacittā paricariṃ,</i></a><br>
<a><i>paṭipattīhi nāyakaṃ.</i></a></p>
<p><a data-ref="sc14, ms20Ap2_1305, msdiv95"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc15, ms20Ap2_1306, msdiv96"><i>Pacchime ca bhave dāni,</i></a><br>
<a><i>giribbajapuruttame;</i></a><br>
<a><i>Jātā seṭṭhikule phīte,</i></a><br>
<a><i>mahāratanasañcaye.</i></a></p>
<p><a data-ref="sc16, ms20Ap2_1307, msdiv97"><i>Putto siṅgālako nāma,</i></a><br>
<a><i>mamāsi vipathe rato;</i></a><br>
<a><i>Diṭṭhigahanapakkhando,</i></a><br>
<a><i>disāpūjanatapparo.</i></a></p>
<p><a data-var="namassantaṃ → namassati (sya1ed, sya2ed)" data-ref="sc17, ms20Ap2_1308, msdiv98"><i>Nānādisā namassantaṃ,</i></a><br>
<a><i>piṇḍāya nagaraṃ vajaṃ;</i></a><br>
<a><i>Taṃ disvā ovadī buddho,</i></a><br>
<a><i>magge ṭhatvā vināyako.</i></a></p>
<p><a data-ref="sc18, ms20Ap2_1309, msdiv99"><i>Tassa desayato dhammaṃ,</i></a><br>
<a><i>panādo vimhayo ahu;</i></a><br>
<a><i>Dvekoṭinaranārīnaṃ,</i></a><br>
<a><i>dhammābhisamayo ahu.</i></a></p>
<p><a data-ref="sc19, ms20Ap2_1310, msdiv100"><i>Tadāhaṃ parisaṃ gantvā,</i></a><br>
<a><i>sutvā sugatabhāsitaṃ;</i></a><br>
<a><i>Sotāpattiphalaṃ pattā,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc20, pts-vp-pli2.605, ms20Ap2_1311, msdiv101"><i>Na cireneva kālena,</i></a><br>
<a><i>buddhadassanalālasā;</i></a><br>
<a><i>Anussatiṃ taṃ bhāvetvā,</i></a><br>
<a><i>arahattamapāpuṇiṃ.</i></a></p>
<p><a data-ref="sc21, ms20Ap2_1312, msdiv102"><i>Dassanatthāya buddhassa,</i></a><br>
<a><i>sabbadā ca vajāmahaṃ;</i></a><br>
<a><i>Atittāyeva passāmi,</i></a><br>
<a><i>rūpaṃ nayananandanaṃ.</i></a></p>
<p><a data-ref="sc22, ms20Ap2_1313, msdiv103"><i>Sabbapāramisambhūtaṃ,</i></a><br>
<a><i>lakkhīnilayanaṃ varaṃ;</i></a><br>
<a><i>Rūpaṃ sabbasubhākiṇṇaṃ,</i></a><br>
<a><i>atittā viharāmahaṃ.</i></a></p>
<p><a data-ref="sc23, ms20Ap2_1314, msdiv104"><i>Jino tasmiṃ guṇe tuṭṭho,</i></a><br>
<a><i>etadagge ṭhapesi maṃ;</i></a><br>
<a><i>‘Siṅgālakassa yā mātā,</i></a><br>
<a data-var="saddhādhimuttikā → saṃgavimuttikā (pts-vp-pli1); mamādhimuttikā (mr)"><i>aggā saddhādhimuttikā’.</i></a></p>
<p><a data-ref="sc24, ms20Ap2_1315, msdiv105"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmuni.</i></a></p>
<p><a data-ref="sc25, ms20Ap2_1316, msdiv106"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc26, ms20Ap2_1317, msdiv107"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ mama mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc27, ms20Ap2_1318, msdiv108"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc28, ms20Ap2_1319, msdiv109"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc29, ms20Ap2_1320, msdiv110"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="siṅgālamātā → sigālamātā (bj); sigālakamātā (pts-vp-pli1)" data-ref="sc30, ms20Ap2_1321"><i>Itthaṃ sudaṃ siṅgālamātā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc31, ms20Ap2_1322"><i>Siṅgālamātutheriyāpadānaṃ catutthaṃ.</i></a></p>
</article>
</section>
</div>
</body>
</html>
