<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap37">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a data-var="7 Aḍḍhakāsitherīapadāna → aḍḍhakāsīapadānaṃ (bj); aḍḍhakāsītheriyāpadānaṃ (sya1ed, sya2ed); aḍḍhakāsikātherīapadānaṃ (pts-vp-pli1)"><i>7 Aḍḍhakāsitherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1384, msdiv168"><i>“Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc2, ms20Ap2_1385, msdiv169"><i>Tadāhaṃ pabbajitvāna,</i></a><br>
<a><i>tassa buddhassa sāsane;</i></a><br>
<a><i>Saṃvutā pātimokkhamhi,</i></a><br>
<a><i>indriyesu ca pañcasu.</i></a></p>
<p><a data-ref="sc3, ms20Ap2_1386, msdiv170"><i>Mattaññunī ca asane,</i></a><br>
<a><i>yuttā jāgariyepi ca;</i></a><br>
<a><i>Vasantī yuttayogāhaṃ,</i></a><br>
<a><i>bhikkhuniṃ vigatāsavaṃ.</i></a></p>
<p><a data-ref="sc4, ms20Ap2_1387, msdiv171"><i>Akkosiṃ duṭṭhacittāhaṃ,</i></a><br>
<a><i>gaṇiketi bhaṇiṃ tadā;</i></a><br>
<a><i>Tena pāpena kammena,</i></a><br>
<a><i>nirayamhi apaccisaṃ.</i></a></p>
<p><a data-ref="sc5, ms20Ap2_1388, msdiv172"><i>Tena kammāvasesena,</i></a><br>
<a><i>ajāyiṃ gaṇikākule;</i></a><br>
<a><i>Bahusova parādhīnā,</i></a><br>
<a><i>pacchimāya ca jātiyaṃ.</i></a></p>
<p><a data-ref="sc6, ms20Ap2_1389, msdiv173"><i>Kāsīsu seṭṭhikulajā,</i></a><br>
<a><i>brahmacārībalenahaṃ;</i></a><br>
<a><i>Accharā viya devesu,</i></a><br>
<a><i>ahosiṃ rūpasampadā.</i></a></p>
<p><a data-ref="sc7, ms20Ap2_1390, msdiv174"><i>Disvāna dassanīyaṃ maṃ,</i></a><br>
<a><i>giribbajapuruttame;</i></a><br>
<a><i>Gaṇikatte nivesesuṃ,</i></a><br>
<a><i>akkosanabalena me.</i></a></p>
<p><a data-ref="sc8, ms20Ap2_1391, msdiv175"><i>Sāhaṃ sutvāna saddhammaṃ,</i></a><br>
<a><i>buddhaseṭṭhena desitaṃ;</i></a><br>
<a><i>Pubbavāsanasampannā,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc9, ms20Ap2_1392, msdiv176"><i>Tadūpasampadatthāya,</i></a><br>
<a><i>gacchantī jinasantikaṃ;</i></a><br>
<a><i>Magge dhutte ṭhite sutvā,</i></a><br>
<a><i>labhiṃ dūtopasampadaṃ.</i></a></p>
<p><a data-ref="sc10, pts-vp-pli2.611, ms20Ap2_1393, msdiv177"><i>Sabbakammaṃ parikkhīṇaṃ,</i></a><br>
<a><i>puññaṃ pāpaṃ tatheva ca;</i></a><br>
<a><i>Sabbasaṃsāramuttiṇṇā,</i></a><br>
<a><i>gaṇikattañca khepitaṃ.</i></a></p>
<p><a data-ref="sc11, ms20Ap2_1394, msdiv178"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmune.</i></a></p>
<p><a data-ref="sc12, ms20Ap2_1395, msdiv179"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc13, ms20Ap2_1396, msdiv180"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ mama mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc14, ms20Ap2_1397, msdiv181"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc15, ms20Ap2_1398, msdiv182"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc16, ms20Ap2_1399, msdiv183"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="aḍḍhakāsi → aḍḍhakāsī (bj); aḍḍhakāsikā (sya1ed, sya2ed, pts-vp-pli1)" data-ref="sc17, ms20Ap2_1400"><i>Itthaṃ sudaṃ aḍḍhakāsi bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc18, ms20Ap2_1401"><i>Aḍḍhakāsitheriyāpadānaṃ sattamaṃ.</i></a></p>
</article>
</section>
</div>
</body>
</html>
