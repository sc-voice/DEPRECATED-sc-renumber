<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap17">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Ekūposathikavagga</i></a></p>
<h1><a><i>7. Mahāpajāpatigotamītherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_265, msdiv97"><i>Ekadā lokapajjoto,</i></a><br>
<a><i>vesāliyaṃ mahāvane;</i></a><br>
<a><i>Kūṭāgāre susālāyaṃ,</i></a><br>
<a><i>vasate narasārathi.</i></a></p>
<p><a data-ref="sc2, ms20Ap2_266, msdiv98"><i>Tadā jinassa mātucchā,</i></a><br>
<a><i>mahāgotami bhikkhunī;</i></a><br>
<a data-var="Tahiṃ kate → tahiṃyeva (sya1ed, sya2ed); tahiṃ setapure (pts-vp-pli1)"><i>Tahiṃ kate pure ramme,</i></a><br>
<a><i>vasī bhikkhunupassaye.</i></a></p>
<p><a data-ref="sc3, ms20Ap2_267, msdiv99"><i>Bhikkhunīhi vimuttāhi,</i></a><br>
<a><i>satehi saha pañcahi;</i></a><br>
<a><i>Rahogatāya tassevaṃ,</i></a><br>
<a data-var="citassāsi → cittassāpi (sya1ed, sya2ed); cittassāsi (pts-vp-pli1)"><i>citassāsi vitakkitaṃ.</i></a></p>
<p><a data-ref="sc4, ms20Ap2_268, msdiv100"><i>“Buddhassa parinibbānaṃ,</i></a><br>
<a><i>sāvakaggayugassa vā;</i></a><br>
<a><i>Rāhulānandanandānaṃ,</i></a><br>
<a><i>nāhaṃ lacchāmi passituṃ.</i></a></p>
<p><a data-ref="sc5, ms20Ap2_269, msdiv101"><i>Buddhassa parinibbānā,</i></a><br>
<a><i>sāvakaggayugassa vā;</i></a><br>
<a><i>Mahākassapanandānaṃ,</i></a><br>
<a><i>ānandarāhulāna ca.</i></a></p>
<p><a data-var="Paṭikaccāyusaṅkhāraṃ → paṭigaccāyusaṅkhāre (bj); paṭihaccāyusaṅkhāre (pts-vp-pli1)" data-ref="sc6, pts-vp-pli2.530, ms20Ap2_270, msdiv102"><i>Paṭikaccāyusaṅkhāraṃ,</i></a><br>
<a><i>osajjitvāna nibbutiṃ;</i></a><br>
<a><i>Gaccheyyaṃ lokanāthena,</i></a><br>
<a><i>anuññātā mahesinā”.</i></a></p>
<p><a data-ref="sc7, ms20Ap2_271, msdiv103"><i>Tathā pañcasatānampi,</i></a><br>
<a><i>bhikkhunīnaṃ vitakkitaṃ;</i></a><br>
<a><i>Āsi khemādikānampi,</i></a><br>
<a><i>etadeva vitakkitaṃ.</i></a></p>
<p><a data-ref="sc8, ms20Ap2_272, msdiv104"><i>Bhūmicālo tadā āsi,</i></a><br>
<a><i>nāditā devadundubhī;</i></a><br>
<a><i>Upassayādhivatthāyo,</i></a><br>
<a><i>devatā sokapīḷitā.</i></a></p>
<p><a data-var="sukaruṇaṃ → sakaruṇaṃ (bj, sya1ed, sya2ed, pts-vp-pli1)" data-ref="sc9, ms20Ap2_273, msdiv105"><i>Vilapantā sukaruṇaṃ,</i></a><br>
<a><i>tatthassūni pavattayuṃ;</i></a><br>
<a data-var="Mittā → sabbā (sya1ed, sya2ed, pts-vp-pli1)"><i>Mittā bhikkhuniyo tāhi,</i></a><br>
<a><i>upagantvāna gotamiṃ.</i></a></p>
<p><a data-ref="sc10, ms20Ap2_274, msdiv106"><i>Nipacca sirasā pāde,</i></a><br>
<a><i>idaṃ vacanamabravuṃ;</i></a><br>
<a><i>Tattha toyalavāsittā,</i></a><br>
<a><i>mayamayye rahogatā.</i></a></p>
<p><a data-ref="sc11, ms20Ap2_275, msdiv107"><i>Sā calā calitā bhūmi,</i></a><br>
<a><i>nāditā devadundubhī;</i></a><br>
<a><i>Paridevā ca suyyante,</i></a><br>
<a><i>kimatthaṃ nūna gotamī.</i></a></p>
<p><a data-ref="sc12, ms20Ap2_276, msdiv108"><i>Tadā avoca sā sabbaṃ,</i></a><br>
<a><i>yathāparivitakkitaṃ;</i></a><br>
<a><i>Tāyopi sabbā āhaṃsu,</i></a><br>
<a><i>yathāparivitakkitaṃ.</i></a></p>
<p><a data-ref="sc13, ms20Ap2_277, msdiv109"><i>“Yadi te rucitaṃ ayye,</i></a><br>
<a><i>nibbānaṃ paramaṃ sivaṃ;</i></a><br>
<a><i>Nibbāyissāma sabbāpi,</i></a><br>
<a><i>buddhānuññāya subbate.</i></a></p>
<p><a data-ref="sc14, ms20Ap2_278, msdiv110"><i>Mayaṃ sahāva nikkhantā,</i></a><br>
<a><i>gharāpi ca bhavāpi ca;</i></a><br>
<a><i>Sahāyeva gamissāma,</i></a><br>
<a><i>nibbānaṃ padamuttamaṃ”.</i></a></p>
<p><a data-ref="sc15, ms20Ap2_279, msdiv111"><i>“Nibbānāya vajantīnaṃ,</i></a><br>
<a><i>kiṃ vakkhāmī”ti sā vadaṃ;</i></a><br>
<a><i>Saha sabbāhi niggañchi,</i></a><br>
<a><i>bhikkhunīnilayā tadā.</i></a></p>
<p><a data-ref="sc16, ms20Ap2_280, msdiv112"><i>“Upassaye yādhivatthā,</i></a><br>
<a><i>devatā tā khamantu me;</i></a><br>
<a><i>Bhikkhunīnilayassedaṃ,</i></a><br>
<a><i>pacchimaṃ dassanaṃ mama.</i></a></p>
<p><a data-ref="sc17, ms20Ap2_281, msdiv113"><i>Na jarā maccu vā yattha,</i></a><br>
<a><i>appiyehi samāgamo;</i></a><br>
<a data-var="Piyehi na viyogotthi → piyehi vippayogo'tthi (bj)"><i>Piyehi na viyogotthi,</i></a><br>
<a data-var="taṃ vajissaṃ → taṃ vajjiyaṃ (sya1ed, sya2ed)"><i>taṃ vajissaṃ asaṅkhataṃ”.</i></a></p>
<p><a data-ref="sc18, ms20Ap2_282, msdiv114"><i>Avītarāgā taṃ sutvā,</i></a><br>
<a><i>vacanaṃ sugatorasā;</i></a><br>
<a><i>Sokaṭṭā parideviṃsu,</i></a><br>
<a><i>“aho no appapuññatā.</i></a></p>
<p><a data-ref="sc19, pts-vp-pli2.531, ms20Ap2_283, msdiv115"><i>Bhikkhunīnilayo suñño,</i></a><br>
<a><i>bhūto tāhi vinā ayaṃ;</i></a><br>
<a><i>Pabhāte viya tārāyo,</i></a><br>
<a><i>na dissanti jinorasā.</i></a></p>
<p><a data-ref="sc20, ms20Ap2_284, msdiv116"><i>Nibbānaṃ gotamī yāti,</i></a><br>
<a><i>satehi saha pañcahi;</i></a><br>
<a><i>Nadīsatehiva saha,</i></a><br>
<a><i>gaṅgā pañcahi sāgaraṃ”.</i></a></p>
<p><a data-var="vajantiyo → vajantiṃ taṃ (bj); vajantī taṃ (sya1ed, sya2ed); vajantīnaṃ (pts-vp-pli1)" data-ref="sc21, ms20Ap2_285, msdiv117"><i>Rathiyāya vajantiyo,</i></a><br>
<a><i>disvā saddhā upāsikā;</i></a><br>
<a><i>Gharā nikkhamma pādesu,</i></a><br>
<a><i>nipacca idamabravuṃ.</i></a></p>
<p><a data-ref="sc22, ms20Ap2_286, msdiv118"><i>“Pasīdassu mahābhoge,</i></a><br>
<a><i>anāthāyo vihāya no;</i></a><br>
<a data-var="yuttā → yuttaṃ (bj, sya1ed, sya2ed, pts-vp-pli1)"><i>Tayā na yuttā nibbātuṃ,</i></a><br>
<a><i>icchaṭṭā vilapiṃsu tā”.</i></a></p>
<p><a data-ref="sc23, ms20Ap2_287, msdiv119"><i>Tāsaṃ sokapahānatthaṃ,</i></a><br>
<a><i>avoca madhuraṃ giraṃ;</i></a><br>
<a><i>“Ruditena alaṃ puttā,</i></a><br>
<a><i>hāsakāloyamajja vo.</i></a></p>
<p><a data-ref="sc24, ms20Ap2_288, msdiv120"><i>Pariññātaṃ mayā dukkhaṃ,</i></a><br>
<a><i>dukkhahetu vivajjito;</i></a><br>
<a><i>Nirodho me sacchikato,</i></a><br>
<a><i>maggo cāpi subhāvito.</i></a></p>
</blockquote>
<p class="endsutta"><a data-ref="sc25, ms20Ap2_289"><i>Paṭhamaṃ bhāṇavāraṃ.</i></a></p>
<blockquote class="gatha">
<p><a data-ref="sc26, ms20Ap2_290, msdiv121"><i>Pariciṇṇo mayā satthā,</i></a><br>
<a><i>kataṃ buddhassa sāsanaṃ;</i></a><br>
<a><i>Ohito garuko bhāro,</i></a><br>
<a><i>bhavanetti samūhatā.</i></a></p>
<p><a data-ref="sc27, ms20Ap2_291, msdiv122"><i>Yassatthāya pabbajitā,</i></a><br>
<a><i>agārasmānagāriyaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc28, ms20Ap2_292, msdiv123"><i>Buddho tassa ca saddhammo,</i></a><br>
<a><i>anūno yāva tiṭṭhati;</i></a><br>
<a><i>Nibbātuṃ tāva kālo me,</i></a><br>
<a><i>mā maṃ socatha puttikā.</i></a></p>
<p><a data-ref="sc29, ms20Ap2_293, msdiv124"><i>Koṇḍaññānandanandādī,</i></a><br>
<a><i>tiṭṭhanti rāhulo jino;</i></a><br>
<a><i>Sukhito sahito saṃgho,</i></a><br>
<a><i>hatadabbā ca titthiyā.</i></a></p>
<p><a data-ref="sc30, ms20Ap2_294, msdiv125"><i>Okkākavaṃsassa yaso,</i></a><br>
<a><i>ussito māramaddano;</i></a><br>
<a><i>Nanu sampati kālo me,</i></a><br>
<a><i>nibbānatthāya puttikā.</i></a></p>
<p><a data-ref="sc31, ms20Ap2_295, msdiv126"><i>Cirappabhuti yaṃ mayhaṃ,</i></a><br>
<a><i>patthitaṃ ajja sijjhate;</i></a><br>
<a><i>Ānandabherikāloyaṃ,</i></a><br>
<a><i>kiṃ vo assūhi puttikā.</i></a></p>
<p><a data-ref="sc32, ms20Ap2_296, msdiv127"><i>Sace mayi dayā atthi,</i></a><br>
<a><i>yadi catthi kataññutā;</i></a><br>
<a><i>Saddhammaṭṭhitiyā sabbā,</i></a><br>
<a><i>karotha vīriyaṃ daḷhaṃ.</i></a></p>
<p><a data-ref="sc33, ms20Ap2_297, msdiv128"><i>Thīnaṃ adāsi pabbajjaṃ,</i></a><br>
<a><i>sambuddho yācito mayā;</i></a><br>
<a><i>Tasmā yathāhaṃ nandissaṃ,</i></a><br>
<a><i>tathā tamanutiṭṭhatha”.</i></a></p>
<p><a data-ref="sc34, ms20Ap2_298, msdiv129"><i>Tā evamanusāsitvā,</i></a><br>
<a><i>bhikkhunīhi purakkhatā;</i></a><br>
<a><i>Upecca buddhaṃ vanditvā,</i></a><br>
<a><i>idaṃ vacanamabravi.</i></a></p>
<p><a data-ref="sc35, pts-vp-pli2.532, ms20Ap2_299, msdiv130"><i>“Ahaṃ sugata te mātā,</i></a><br>
<a><i>tvañca vīra pitā mama;</i></a><br>
<a data-var="Saddhammasukhada → saddhammasukhado (bj, sya1ed, sya2ed, pts-vp-pli1)"><i>Saddhammasukhada nātha,</i></a><br>
<a><i>tayā jātāmhi gotama.</i></a></p>
<p><a data-ref="sc36, ms20Ap2_300, msdiv131"><i>Saṃvaddhitoyaṃ sugata,</i></a><br>
<a><i>rūpakāyo mayā tava;</i></a><br>
<a data-var="Anindito → anindiyo (bj, pts-vp-pli1); ānandiyo (sya1ed, sya2ed) | dhammakāyo → dhammatanu (si, pts-vp-pli1, mr)"><i>Anindito dhammakāyo,</i></a><br>
<a><i>mama saṃvaddhito tayā.</i></a></p>
<p><a data-ref="sc37, ms20Ap2_301, msdiv132"><i>Muhuttaṃ taṇhāsamaṇaṃ,</i></a><br>
<a><i>khīraṃ tvaṃ pāyito mayā;</i></a><br>
<a><i>Tayāhaṃ santamaccantaṃ,</i></a><br>
<a data-var="dhammakhīrañhi → dhammakhīrampi (sya1ed, sya2ed, mr); dhammakhīramhi (pts-vp-pli1)"><i>dhammakhīrañhi pāyitā.</i></a></p>
<p><a data-ref="sc38, ms20Ap2_302, msdiv133"><i>Bandhanārakkhane mayhaṃ,</i></a><br>
<a data-var="anaṇo → aṇaṇo (mr) 162 (150 piṭṭhe)"><i>anaṇo tvaṃ mahāmune;</i></a><br>
<a><i>Puttakāmā thiyo yācaṃ,</i></a><br>
<a><i>labhanti tādisaṃ sutaṃ.</i></a></p>
<p><a data-ref="sc39, ms20Ap2_303, msdiv134"><i>Mandhātādinarindānaṃ,</i></a><br>
<a><i>yā mātā sā bhavaṇṇave;</i></a><br>
<a><i>Nimuggāhaṃ tayā putta,</i></a><br>
<a><i>tāritā bhavasāgarā.</i></a></p>
<p><a data-ref="sc40, ms20Ap2_304, msdiv135"><i>Rañño mātā mahesīti,</i></a><br>
<a><i>sulabhaṃ nāmamitthinaṃ;</i></a><br>
<a><i>Buddhamātāti yaṃ nāmaṃ,</i></a><br>
<a><i>etaṃ paramadullabhaṃ.</i></a></p>
<p><a data-ref="sc41, ms20Ap2_305, msdiv136"><i>Tañca laddhaṃ mahāvīra,</i></a><br>
<a><i>paṇidhānaṃ mamaṃ tayā;</i></a><br>
<a><i>Aṇukaṃ vā mahantaṃ vā,</i></a><br>
<a><i>taṃ sabbaṃ pūritaṃ mayā.</i></a></p>
<p><a data-ref="sc42, ms20Ap2_306, msdiv137"><i>Parinibbātumicchāmi,</i></a><br>
<a><i>vihāyemaṃ kaḷevaraṃ;</i></a><br>
<a><i>Anujānāhi me vīra,</i></a><br>
<a><i>dukkhantakara nāyaka.</i></a></p>
<p><a data-ref="sc43, ms20Ap2_307, msdiv138"><i>Cakkaṅkusadhajākiṇṇe,</i></a><br>
<a><i>pāde kamalakomale;</i></a><br>
<a><i>Pasārehi paṇāmaṃ te,</i></a><br>
<a data-var="puttauttame → puttapemasā (bj, pts-vp-pli1); puttapemahaṃ (sya1ed, sya2ed)"><i>karissaṃ puttauttame.</i></a></p>
<p><a data-ref="sc44, ms20Ap2_308, msdiv139"><i>Suvaṇṇarāsisaṅkāsaṃ,</i></a><br>
<a><i>sarīraṃ kuru pākaṭaṃ;</i></a><br>
<a><i>Katvā dehaṃ sudiṭṭhaṃ te,</i></a><br>
<a><i>santiṃ gacchāmi nāyaka”.</i></a></p>
<p><a data-ref="sc45, ms20Ap2_309, msdiv140"><i>Dvattiṃsalakkhaṇūpetaṃ,</i></a><br>
<a><i>suppabhālaṅkataṃ tanuṃ;</i></a><br>
<a><i>Sañjhāghanāva bālakkaṃ,</i></a><br>
<a><i>mātucchaṃ dassayī jino.</i></a></p>
<p><a data-ref="sc46, ms20Ap2_310, msdiv141"><i>Phullāravindasaṅkāse,</i></a><br>
<a><i>taruṇādiccasappabhe;</i></a><br>
<a><i>Cakkaṅkite pādatale,</i></a><br>
<a><i>tato sā sirasā pati.</i></a></p>
<p><a data-ref="sc47, ms20Ap2_311, msdiv142"><i>“Paṇamāmi narādicca,</i></a><br>
<a><i>ādiccakulaketukaṃ;</i></a><br>
<a data-var="maraṇe → saraṇaṃ (sya1ed, sya2ed)"><i>Pacchime maraṇe mayhaṃ,</i></a><br>
<a><i>na taṃ ikkhāmahaṃ puno.</i></a></p>
<p><a data-ref="sc48, pts-vp-pli2.533, ms20Ap2_312, msdiv143"><i>Itthiyo nāma lokagga,</i></a><br>
<a><i>sabbadosākarā matā;</i></a><br>
<a><i>Yadi ko catthi doso me,</i></a><br>
<a><i>khamassu karuṇākara.</i></a></p>
<p><a data-ref="sc49, ms20Ap2_313, msdiv144"><i>Itthikānañca pabbajjaṃ,</i></a><br>
<a><i>haṃ taṃ yāciṃ punappunaṃ;</i></a><br>
<a><i>Tattha ce atthi doso me,</i></a><br>
<a><i>taṃ khamassu narāsabha.</i></a></p>
<p><a data-ref="sc50, ms20Ap2_314, msdiv145"><i>Mayā bhikkhuniyo vīra,</i></a><br>
<a><i>tavānuññāya sāsitā;</i></a><br>
<a><i>Tatra ce atthi dunnītaṃ,</i></a><br>
<a data-var="khamādhipa → khamādhiti (sya1ed, sya2ed); khamāpito (mr)"><i>taṃ khamassu khamādhipa”.</i></a></p>
<p><a data-ref="sc51, ms20Ap2_315, msdiv146"><i>“Akkhante nāma khantabbaṃ,</i></a><br>
<a><i>kiṃ bhave guṇabhūsane;</i></a><br>
<a><i>Kimuttaraṃ te vakkhāmi,</i></a><br>
<a><i>nibbānāya vajantiyā.</i></a></p>
<p><a data-ref="sc52, ms20Ap2_316, msdiv147"><i>Suddhe anūne mama bhikkhusaṃghe,</i></a><br>
<a><i>Lokā ito nissarituṃ khamante;</i></a><br>
<a><i>Pabhātakāle byasanaṅgatānaṃ,</i></a><br>
<a><i>Disvāna niyyātiva candalekhā”.</i></a></p>
<p><a data-ref="sc53, ms20Ap2_317, msdiv148"><i>Tadetarā bhikkhuniyo jinaggaṃ,</i></a><br>
<a><i>Tārāva candānugatā sumeruṃ;</i></a><br>
<a><i>Padakkhiṇaṃ kacca nipacca pāde,</i></a><br>
<a><i>Ṭhitā mukhantaṃ samudikkhamānā.</i></a></p>
<p><a data-ref="sc54, ms20Ap2_318, msdiv149"><i>“Na tittipubbaṃ tava dassanena,</i></a><br>
<a><i>Cakkhuṃ na sotaṃ tava bhāsitena;</i></a><br>
<a><i>Cittaṃ mamaṃ kevalamekameva,</i></a><br>
<a><i>Pappuyya taṃ dhammarasena titti.</i></a></p>
<p><a data-ref="sc55, ms20Ap2_319, msdiv150"><i>Nadato parisāyaṃ te,</i></a><br>
<a><i>vāditabbapahārino;</i></a><br>
<a><i>Ye te dakkhanti vadanaṃ,</i></a><br>
<a><i>dhaññā te narapuṅgava.</i></a></p>
<p><a data-ref="sc56, ms20Ap2_320, msdiv151"><i>Dīghaṅgulī tambanakhe,</i></a><br>
<a><i>subhe āyatapaṇhike;</i></a><br>
<a data-var="paṇamissanti → paṇamāyanti (sya1ed, sya2ed)"><i>Ye pāde paṇamissanti,</i></a><br>
<a><i>tepi dhaññā guṇandhara.</i></a></p>
<p><a data-ref="sc57, pts-vp-pli2.534, ms20Ap2_321, msdiv152"><i>Madhurāni pahaṭṭhāni,</i></a><br>
<a><i>dosagghāni hitāni ca;</i></a><br>
<a><i>Ye te vākyāni suyyanti,</i></a><br>
<a><i>tepi dhaññā naruttama.</i></a></p>
<p><a data-ref="sc58, ms20Ap2_322, msdiv153"><i>Dhaññāhaṃ te mahāvīra,</i></a><br>
<a data-var="pādapūjanatapparā → pādapūjanatappavā (sya1ed, sya2ed); mānapūjanatapparā (mr)"><i>pādapūjanatapparā;</i></a><br>
<a><i>Tiṇṇasaṃsārakantārā,</i></a><br>
<a><i>suvākyena sirīmato”.</i></a></p>
<p><a data-var="anusāvetvā → anumānetvā (mr)" data-ref="sc59, ms20Ap2_323, msdiv154"><i>Tato sā anusāvetvā,</i></a><br>
<a><i>bhikkhusaṃghampi subbatā;</i></a><br>
<a><i>Rāhulānandanande ca,</i></a><br>
<a><i>vanditvā idamabravi.</i></a></p>
<p><a data-ref="sc60, ms20Ap2_324, msdiv155"><i>“Āsīvisālayasame,</i></a><br>
<a><i>rogāvāse kaḷevare;</i></a><br>
<a><i>Nibbindā dukkhasaṅghāṭe,</i></a><br>
<a><i>jarāmaraṇagocare.</i></a></p>
<p><a data-var="Nānākalimalākiṇṇe → nānākuṇapamalākiṇṇe (sya1ed, sya2ed); nānākalalamākiṇṇe (pts-vp-pli1); nānākāḷamalākiṇṇe (mr)" data-ref="sc61, ms20Ap2_325, msdiv156"><i>Nānākalimalākiṇṇe,</i></a><br>
<a><i>parāyatte nirīhake;</i></a><br>
<a><i>Tena nibbātumicchāmi,</i></a><br>
<a><i>anumaññatha puttakā”.</i></a></p>
<p><a data-ref="sc62, ms20Ap2_326, msdiv157"><i>Nando rāhulabhaddo ca,</i></a><br>
<a><i>vītasokā nirāsavā;</i></a><br>
<a><i>Ṭhitācalaṭṭhiti thirā,</i></a><br>
<a><i>dhammatamanucintayuṃ.</i></a></p>
<p><a data-ref="sc63, ms20Ap2_327, msdiv158"><i>“Dhiratthu saṅkhataṃ lolaṃ,</i></a><br>
<a><i>asāraṃ kadalūpamaṃ;</i></a><br>
<a><i>Māyāmarīcisadisaṃ,</i></a><br>
<a><i>ittaraṃ anavaṭṭhitaṃ.</i></a></p>
<p><a data-ref="sc64, ms20Ap2_328, msdiv159"><i>Yattha nāma jinassāyaṃ,</i></a><br>
<a><i>mātucchā buddhaposikā;</i></a><br>
<a><i>Gotamī nidhanaṃ yāti,</i></a><br>
<a><i>aniccaṃ sabbasaṅkhataṃ”.</i></a></p>
<p><a data-ref="sc65, ms20Ap2_329, msdiv160"><i>Ānando ca tadā sekho,</i></a><br>
<a data-var="sokaṭṭo → kaniṭṭho (sya1ed, sya2ed)"><i>sokaṭṭo jinavacchalo;</i></a><br>
<a><i>Tatthassūni karonto so,</i></a><br>
<a><i>karuṇaṃ paridevati.</i></a></p>
<p><a data-var="santiṃ → bhāsantī (sya1ed, sya2ed); hāsantī (pts-vp-pli1)" data-ref="sc66, ms20Ap2_330, msdiv161"><i>“Hā santiṃ gotamī yāti,</i></a><br>
<a><i>nūna buddhopi nibbutiṃ;</i></a><br>
<a><i>Gacchati na cireneva,</i></a><br>
<a><i>aggiriva nirindhano”.</i></a></p>
<p><a data-ref="sc67, ms20Ap2_331, msdiv162"><i>Evaṃ vilāpamānaṃ taṃ,</i></a><br>
<a><i>ānandaṃ āha gotamī;</i></a><br>
<a><i>Sutasāgaragambhīra-</i></a><br>
<a><i>buddhopaṭṭhānatappara.</i></a></p>
<p><a data-ref="sc68, ms20Ap2_332, msdiv163"><i>“Na yuttaṃ socituṃ putta,</i></a><br>
<a><i>hāsakāle upaṭṭhite;</i></a><br>
<a><i>Tayā me saraṇaṃ putta,</i></a><br>
<a><i>nibbānaṃ tamupāgataṃ.</i></a></p>
<p><a data-ref="sc69, ms20Ap2_333, msdiv164"><i>Tayā tāta samajjhiṭṭho,</i></a><br>
<a><i>pabbajjaṃ anujāni no;</i></a><br>
<a><i>Mā putta vimano hohi,</i></a><br>
<a><i>saphalo te parissamo.</i></a></p>
<p><a data-ref="sc70, pts-vp-pli2.535, ms20Ap2_334, msdiv165"><i>Yaṃ na diṭṭhaṃ purāṇehi,</i></a><br>
<a><i>titthikācariyehipi;</i></a><br>
<a><i>Taṃ padaṃ sukumārīhi,</i></a><br>
<a><i>sattavassāhi veditaṃ.</i></a></p>
<p><a data-ref="sc71, ms20Ap2_335, msdiv166"><i>Buddhasāsanapāleta,</i></a><br>
<a><i>pacchimaṃ dassanaṃ tava;</i></a><br>
<a><i>Tattha gacchāmahaṃ putta,</i></a><br>
<a><i>gato yattha na dissate.</i></a></p>
<p><a data-ref="sc72, ms20Ap2_336, msdiv167"><i>Kadāci dhammaṃ desento,</i></a><br>
<a><i>khipī lokagganāyako;</i></a><br>
<a><i>Tadāhaṃ āsīsavācaṃ,</i></a><br>
<a><i>avocaṃ anukampikā.</i></a></p>
<p><a data-ref="sc73, ms20Ap2_337, msdiv168"><i>‘Ciraṃ jīva mahāvīra,</i></a><br>
<a><i>kappaṃ tiṭṭha mahāmune;</i></a><br>
<a><i>Sabbalokassa atthāya,</i></a><br>
<a><i>bhavassu ajarāmaro’.</i></a></p>
<p><a data-ref="sc74, ms20Ap2_338, msdiv169"><i>Taṃ tathāvādiniṃ buddho,</i></a><br>
<a><i>mamaṃ so etadabravi;</i></a><br>
<a><i>‘Na hevaṃ vandiyā buddhā,</i></a><br>
<a><i>yathā vandasi gotamī’.</i></a></p>
<p><a data-ref="sc75, ms20Ap2_339, msdiv170"><i>‘Kathaṃ carahi sabbaññū,</i></a><br>
<a><i>vanditabbā tathāgatā;</i></a><br>
<a><i>Kathaṃ avandiyā buddhā,</i></a><br>
<a><i>taṃ me akkhāhi pucchito’.</i></a></p>
<p><a data-ref="sc76, ms20Ap2_340, msdiv171"><i>‘Āraddhavīriye pahitatte,</i></a><br>
<a><i>Niccaṃ daḷhaparakkame;</i></a><br>
<a><i>Samagge sāvake passa,</i></a><br>
<a><i>Etaṃ buddhānavandanaṃ’.</i></a></p>
<p><a data-ref="sc77, ms20Ap2_341, msdiv172"><i>Tato upassayaṃ gantvā,</i></a><br>
<a><i>ekikāhaṃ vicintayiṃ;</i></a><br>
<a><i>‘Samaggaparisaṃ nātho,</i></a><br>
<a><i>rodhesi tibhavantago.</i></a></p>
<p><a data-ref="sc78, ms20Ap2_342, msdiv173"><i>Handāhaṃ parinibbissaṃ,</i></a><br>
<a><i>mā vipattitamaddasaṃ’;</i></a><br>
<a><i>Evāhaṃ cintayitvāna,</i></a><br>
<a><i>disvāna isisattamaṃ.</i></a></p>
<p><a data-ref="sc79, ms20Ap2_343, msdiv174"><i>Parinibbānakālaṃ me,</i></a><br>
<a data-var="ārocesiṃ → ārocemi (sya1ed, sya2ed)"><i>ārocesiṃ vināyakaṃ;</i></a><br>
<a><i>Tato so samanuññāsi,</i></a><br>
<a><i>‘kālaṃ jānāhi gotamī’.</i></a></p>
<p><a data-ref="sc80, ms20Ap2_344, msdiv175"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc81, ms20Ap2_345, msdiv176"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc82, ms20Ap2_346, msdiv177"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
<p><a data-ref="sc83, ms20Ap2_347, msdiv178"><i>“Thīnaṃ dhammābhisamaye,</i></a><br>
<a><i>ye bālā vimatiṃ gatā;</i></a><br>
<a><i>Tesaṃ diṭṭhippahānatthaṃ,</i></a><br>
<a><i>iddhiṃ dassehi gotamī”.</i></a></p>
<p><a data-ref="sc84, ms20Ap2_348, msdiv179"><i>Tadā nipacca sambuddhaṃ,</i></a><br>
<a><i>uppatitvāna ambaraṃ;</i></a><br>
<a><i>Iddhī anekā dassesi,</i></a><br>
<a><i>buddhānuññāya gotamī.</i></a></p>
<p><a data-ref="sc85, ms20Ap2_349, msdiv180"><i>Ekikā bahudhā āsi,</i></a><br>
<a><i>bahukā cekikā tathā;</i></a><br>
<a><i>Āvibhāvaṃ tirobhāvaṃ,</i></a><br>
<a data-var="tirokuṭṭaṃ → tirokuḍḍaṃ (bj, sya1ed, sya2ed, pts-vp-pli1)"><i>tirokuṭṭaṃ tironagaṃ.</i></a></p>
<p><a data-ref="sc86, pts-vp-pli2.536, ms20Ap2_350, msdiv181"><i>Asajjamānā agamā,</i></a><br>
<a><i>bhūmiyampi nimujjatha;</i></a><br>
<a><i>Abhijjamāne udake,</i></a><br>
<a><i>agañchi mahiyā yathā.</i></a></p>
<p><a data-ref="sc87, ms20Ap2_351, msdiv182"><i>Sakuṇīva tathākāse,</i></a><br>
<a><i>pallaṅkena kamī tadā;</i></a><br>
<a><i>Vasaṃ vattesi kāyena,</i></a><br>
<a><i>yāva brahmanivesanaṃ.</i></a></p>
<p><a data-ref="sc88, ms20Ap2_352, msdiv183"><i>Sineruṃ daṇḍaṃ katvāna,</i></a><br>
<a><i>chattaṃ katvā mahāmahiṃ;</i></a><br>
<a><i>Samūlaṃ parivattetvā,</i></a><br>
<a><i>dhārayaṃ caṅkamī nabhe.</i></a></p>
<p><a data-ref="sc89, ms20Ap2_353, msdiv184"><i>Chassūrodayakāleva,</i></a><br>
<a><i>lokañcākāsi dhūmikaṃ;</i></a><br>
<a><i>Yugante viya lokaṃ sā,</i></a><br>
<a><i>jālāmālākulaṃ akā.</i></a></p>
<p><a data-ref="sc90, ms20Ap2_354, msdiv185"><i>Mucalindaṃ mahāselaṃ,</i></a><br>
<a data-var="merumūlanadantare → merumandāradaddare (bj, pts-vp-pli1); meruṃ mandāradaddare (sya1ed, sya2ed)"><i>merumūlanadantare;</i></a><br>
<a><i>Sāsapāriva sabbāni,</i></a><br>
<a><i>ekenaggahi muṭṭhinā.</i></a></p>
<p><a data-ref="sc91, ms20Ap2_355, msdiv186"><i>Aṅgulaggena chādesi,</i></a><br>
<a><i>bhākaraṃ sanisākaraṃ;</i></a><br>
<a><i>Candasūrasahassāni,</i></a><br>
<a><i>āveḷamiva dhārayi.</i></a></p>
<p><a data-ref="sc92, ms20Ap2_356, msdiv187"><i>Catusāgaratoyāni,</i></a><br>
<a><i>dhārayī ekapāṇinā;</i></a><br>
<a><i>Yugantajaladākāraṃ,</i></a><br>
<a><i>mahāvassaṃ pavassatha.</i></a></p>
<p><a data-ref="sc93, ms20Ap2_357, msdiv188"><i>Cakkavattiṃ saparisaṃ,</i></a><br>
<a><i>māpayī sā nabhattale;</i></a><br>
<a><i>Garuḷaṃ dviradaṃ sīhaṃ,</i></a><br>
<a><i>vinadantaṃ padassayi.</i></a></p>
<p><a data-ref="sc94, ms20Ap2_358, msdiv189"><i>Ekikā abhinimmitvā,</i></a><br>
<a><i>Appameyyaṃ bhikkhunīgaṇaṃ;</i></a><br>
<a><i>Puna antaradhāpetvā,</i></a><br>
<a><i>Ekikā munimabravi.</i></a></p>
<p><a data-ref="sc95, ms20Ap2_359, msdiv190"><i>“Mātucchā te mahāvīra,</i></a><br>
<a><i>tava sāsanakārikā;</i></a><br>
<a><i>Anuppattā sakaṃ atthaṃ,</i></a><br>
<a><i>pāde vandāmi cakkhuma”.</i></a></p>
<p><a data-ref="sc96, ms20Ap2_360, msdiv191"><i>Dassetvā vividhā iddhī,</i></a><br>
<a><i>orohitvā nabhattalā;</i></a><br>
<a><i>Vanditvā lokapajjotaṃ,</i></a><br>
<a><i>ekamantaṃ nisīdi sā.</i></a></p>
<p><a data-ref="sc97, ms20Ap2_361, msdiv192"><i>“Sā vīsavassasatikā,</i></a><br>
<a><i>jātiyāhaṃ mahāmune;</i></a><br>
<a><i>Alamettāvatā vīra,</i></a><br>
<a><i>nibbāyissāmi nāyaka”.</i></a></p>
<p><a data-ref="sc98, ms20Ap2_362, msdiv193"><i>Tadātivimhitā sabbā,</i></a><br>
<a><i>parisā sā katañjalī;</i></a><br>
<a><i>“Avocayye kathaṃ āsi,</i></a><br>
<a><i>atuliddhiparakkamā”.</i></a></p>
<p><a data-ref="sc99, pts-vp-pli2.537, ms20Ap2_363, msdiv194"><i>“Padumuttaro nāma jino,</i></a><br>
<a><i>sabbadhammesu cakkhumā;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc100, ms20Ap2_364, msdiv195"><i>Tadāhaṃ haṃsavatiyaṃ,</i></a><br>
<a><i>jātāmaccakule ahuṃ;</i></a><br>
<a><i>Sabbopakārasampanne,</i></a><br>
<a><i>iddhe phīte mahaddhane.</i></a></p>
<p><a data-ref="sc101, ms20Ap2_365, msdiv196"><i>Kadāci pitunā saddhiṃ,</i></a><br>
<a><i>dāsīgaṇapurakkhatā;</i></a><br>
<a><i>Mahatā parivārena,</i></a><br>
<a><i>taṃ upecca narāsabhaṃ.</i></a></p>
<p><a data-ref="sc102, ms20Ap2_366, msdiv197"><i>Vāsavaṃ viya vassantaṃ,</i></a><br>
<a data-var="dhammameghaṃ anāsavaṃ → dhammameghamanāsavaṃ (sya1ed, sya2ed); dhammameghaṃ pavassayaṃ (mr)"><i>dhammameghaṃ anāsavaṃ;</i></a><br>
<a><i>Saradādiccasadisaṃ,</i></a><br>
<a data-var="raṃsijālasamujjalaṃ → raṃsimālākulaṃ jinaṃ (bj, sya1ed, sya2ed); raṃsijālākulaṃ jinaṃ (pts-vp-pli1)"><i>raṃsijālasamujjalaṃ.</i></a></p>
<p><a data-ref="sc103, ms20Ap2_367, msdiv198"><i>Disvā cittaṃ pasādetvā,</i></a><br>
<a><i>sutvā cassa subhāsitaṃ;</i></a><br>
<a><i>Mātucchaṃ bhikkhuniṃ agge,</i></a><br>
<a><i>ṭhapentaṃ naranāyakaṃ.</i></a></p>
<p><a data-ref="sc104, ms20Ap2_368, msdiv199"><i>Sutvā datvā mahādānaṃ,</i></a><br>
<a><i>sattāhaṃ tassa tādino;</i></a><br>
<a><i>Sasaṃghassa naraggassa,</i></a><br>
<a><i>paccayāni bahūni ca.</i></a></p>
<p><a data-ref="sc105, ms20Ap2_369, msdiv200"><i>Nipacca pādamūlamhi,</i></a><br>
<a><i>taṃ ṭhānamabhipatthayiṃ;</i></a><br>
<a><i>Tato mahāparisatiṃ,</i></a><br>
<a><i>avoca isisattamo.</i></a></p>
<p><a data-ref="sc106, ms20Ap2_370, msdiv201"><i>‘Yā sasaṃghaṃ abhojesi,</i></a><br>
<a><i>sattāhaṃ lokanāyakaṃ;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc107, ms20Ap2_371, msdiv202"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc108, ms20Ap2_372, msdiv203"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a><i>Gotamī nāma nāmena,</i></a><br>
<a><i>hessati satthu sāvikā.</i></a></p>
<p><a data-ref="sc109, ms20Ap2_373, msdiv204"><i>Tassa buddhassa mātucchā,</i></a><br>
<a data-var="jīvitāpādikā → jīvitāpālikā (sya1ed, sya2ed); dīpitāpādikā (pts-vp-pli1)"><i>jīvitāpādikā ayaṃ;</i></a><br>
<a><i>Rattaññūnañca aggattaṃ,</i></a><br>
<a><i>bhikkhunīnaṃ labhissati’.</i></a></p>
<p><a data-var="Taṃ sutvāna pamoditvā → taṃ sutvāna pamuditā (bj); taṃ sutvāhaṃ pamuditā (si, sya1ed, sya2ed, pts-vp-pli1)" data-ref="sc110, ms20Ap2_374, msdiv205"><i>Taṃ sutvāna pamoditvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Paccayehi upaṭṭhitvā,</i></a><br>
<a><i>tato kālaṅkatā ahaṃ.</i></a></p>
<p><a data-ref="sc111, ms20Ap2_375, msdiv206"><i>Tāvatiṃsesu devesu,</i></a><br>
<a><i>sabbakāmasamiddhisu;</i></a><br>
<a><i>Nibbattā dasahaṅgehi,</i></a><br>
<a><i>aññe abhibhaviṃ ahaṃ.</i></a></p>
<p><a data-ref="sc112, ms20Ap2_376, msdiv207"><i>Rūpasaddehi gandhehi,</i></a><br>
<a><i>rasehi phusanehi ca;</i></a><br>
<a><i>Āyunāpi ca vaṇṇena,</i></a><br>
<a><i>sukhena yasasāpi ca.</i></a></p>
<p><a data-ref="sc113, ms20Ap2_377, msdiv208"><i>Tathevādhipateyyena,</i></a><br>
<a><i>adhigayha virocahaṃ;</i></a><br>
<a><i>Ahosiṃ amarindassa,</i></a><br>
<a><i>mahesī dayitā tahiṃ.</i></a></p>
<p><a data-ref="sc114, pts-vp-pli2.538, ms20Ap2_378, msdiv209"><i>Saṃsāre saṃsarantīhaṃ,</i></a><br>
<a><i>kammavāyusameritā;</i></a><br>
<a><i>Kāsissa rañño visaye,</i></a><br>
<a><i>ajāyiṃ dāsagāmake.</i></a></p>
<p><a data-ref="sc115, ms20Ap2_379, msdiv210"><i>Pañcadāsasatānūnā,</i></a><br>
<a><i>nivasanti tahiṃ tadā;</i></a><br>
<a><i>Sabbesaṃ tattha yo jeṭṭho,</i></a><br>
<a><i>tassa jāyā ahosahaṃ.</i></a></p>
<p><a data-ref="sc116, ms20Ap2_380, msdiv211"><i>Sayambhuno pañcasatā,</i></a><br>
<a><i>gāmaṃ piṇḍāya pāvisuṃ;</i></a><br>
<a><i>Te disvāna ahaṃ tuṭṭhā,</i></a><br>
<a data-var="itthibhi → ñātibhi (bj, sya1ed, sya2ed, pts-vp-pli1)"><i>saha sabbāhi itthibhi.</i></a></p>
<p><a data-var="hutvāva sabbāyo → katvā pañcasatakuṭī (bj); katvā pañcasataṃ kuṭiṃ (sya1ed, sya2ed); pūgā bhavitvā sabbāyo (pts-vp-pli1)" data-ref="sc117, ms20Ap2_381, msdiv212"><i>Pūgā hutvāva sabbāyo,</i></a><br>
<a data-var="upaṭṭhahuṃ → upaṭṭhiya (bj, sya1ed, sya2ed, pts-vp-pli1)"><i>catumāse upaṭṭhahuṃ;</i></a><br>
<a><i>Ticīvarāni datvāna,</i></a><br>
<a data-var="saṃsarimha → pasannamha (sya1ed, sya2ed); saṃsāramha (pts-vp-pli1)"><i>saṃsarimha sasāmikā.</i></a></p>
<p><a data-ref="sc118, ms20Ap2_382, msdiv213"><i>Tato cutā sabbāpi tā,</i></a><br>
<a><i>tāvatiṃsagatā mayaṃ;</i></a><br>
<a><i>Pacchime ca bhave dāni,</i></a><br>
<a><i>jātā devadahe pure.</i></a></p>
<p><a data-ref="sc119, ms20Ap2_383, msdiv214"><i>Pitā añjanasakko me,</i></a><br>
<a><i>mātā mama sulakkhaṇā;</i></a><br>
<a><i>Tato kapilavatthusmiṃ,</i></a><br>
<a><i>suddhodanagharaṃ gatā.</i></a></p>
<p><a data-var="Sesā → sabbā (sya1ed, sya2ed)" data-ref="sc120, ms20Ap2_384, msdiv215"><i>Sesā sakyakule jātā,</i></a><br>
<a><i>sakyānaṃ gharamāgamuṃ;</i></a><br>
<a><i>Ahaṃ visiṭṭhā sabbāsaṃ,</i></a><br>
<a><i>jinassāpādikā ahuṃ.</i></a></p>
<p><a data-var="Mama puttobhinikkhamma → sa me putto … (sya1ed, sya2ed)" data-ref="sc121, ms20Ap2_385, msdiv216"><i>Mama puttobhinikkhamma,</i></a><br>
<a><i>buddho āsi vināyako;</i></a><br>
<a><i>Pacchāhaṃ pabbajitvāna,</i></a><br>
<a><i>satehi saha pañcahi.</i></a></p>
<p><a data-ref="sc122, ms20Ap2_386, msdiv217"><i>Sākiyānīhi dhīrāhi,</i></a><br>
<a><i>saha santisukhaṃ phusiṃ;</i></a><br>
<a><i>Ye tadā pubbajātiyaṃ,</i></a><br>
<a><i>amhākaṃ āsu sāmino.</i></a></p>
<p><a data-ref="sc123, ms20Ap2_387, msdiv218"><i>Sahapuññassa kattāro,</i></a><br>
<a><i>mahāsamayakārakā;</i></a><br>
<a><i>Phusiṃsu arahattaṃ te,</i></a><br>
<a><i>sugatenānukampitā”.</i></a></p>
<p><a data-ref="sc124, ms20Ap2_388, msdiv219"><i>Tadetarā bhikkhuniyo,</i></a><br>
<a><i>āruhiṃsu nabhattalaṃ;</i></a><br>
<a data-var="Saṅgatā → khagatā (si); sangatā (pts-vp-pli1)"><i>Saṅgatā viya tārāyo,</i></a><br>
<a><i>virociṃsu mahiddhikā.</i></a></p>
<p><a data-ref="sc125, ms20Ap2_389, msdiv220"><i>Iddhī anekā dassesuṃ,</i></a><br>
<a><i>piḷandhavikatiṃ yathā;</i></a><br>
<a><i>Kammāro kanakasseva,</i></a><br>
<a data-var="kammaññassa susikkhito → puññakammesu sikkhitā (sya1ed, sya2ed); kammaññassa susikkito (pts-vp-pli1)"><i>kammaññassa susikkhito.</i></a></p>
<p><a data-ref="sc126, ms20Ap2_390, msdiv221"><i>Dassetvā pāṭihīrāni,</i></a><br>
<a data-var="vicittāni → vividhāni (sya1ed, sya2ed); cittānī ca (pts-vp-pli1)"><i>vicittāni bahūni ca;</i></a><br>
<a><i>Tosetvā vādipavaraṃ,</i></a><br>
<a><i>muniṃ saparisaṃ tadā.</i></a></p>
<p><a data-ref="sc127, ms20Ap2_391, msdiv222"><i>Orohitvāna gaganā,</i></a><br>
<a><i>vanditvā isisattamaṃ;</i></a><br>
<a><i>Anuññātā naraggena,</i></a><br>
<a><i>yathāṭhāne nisīdisuṃ.</i></a></p>
<p><a data-ref="sc128, ms20Ap2_392, msdiv223"><i>“Ahonukampikā amhaṃ,</i></a><br>
<a><i>sabbāsaṃ cira gotamī;</i></a><br>
<a><i>Vāsitā tava puññehi,</i></a><br>
<a><i>pattā no āsavakkhayaṃ.</i></a></p>
<p><a data-ref="sc129, pts-vp-pli2.539, ms20Ap2_393, msdiv224"><i>Kilesā jhāpitā amhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgīva bandhanaṃ chetvā,</i></a><br>
<a><i>viharāma anāsavā.</i></a></p>
<p><a data-ref="sc130, ms20Ap2_394, msdiv225"><i>Svāgataṃ vata no āsi,</i></a><br>
<a><i>buddhaseṭṭhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc131, ms20Ap2_395, msdiv226"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc132, ms20Ap2_396, msdiv227"><i>Iddhīsu ca vasī homa,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homa mahāmune.</i></a></p>
<p><a data-ref="sc133, ms20Ap2_397, msdiv228"><i>Pubbenivāsaṃ jānāma,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavaparikkhīṇā,</i></a><br>
<a><i>natthi dāni punabbhavā.</i></a></p>
<p><a data-var="Atthe dhamme ca nerutte → atthe ca dhamme nerutte (bj)" data-ref="sc134, ms20Ap2_398, msdiv229"><i>Atthe dhamme ca nerutte,</i></a><br>
<a data-var="paṭibhāne → paṭibhāṇe (sya1ed, sya2ed)"><i>paṭibhāne ca vijjati;</i></a><br>
<a><i>Ñāṇaṃ amhaṃ mahāvīra,</i></a><br>
<a><i>uppannaṃ tava santike.</i></a></p>
<p><a data-ref="sc135, ms20Ap2_399, msdiv230"><i>Asmābhi pariciṇṇosi,</i></a><br>
<a><i>mettacittā hi nāyaka;</i></a><br>
<a data-var="sabbāsaṃ → sabbāyo (sya1ed, sya2ed, pts-vp-pli1)"><i>Anujānāhi sabbāsaṃ,</i></a><br>
<a><i>nibbānāya mahāmune”.</i></a></p>
<p><a data-ref="sc136, ms20Ap2_400, msdiv231"><i>“Nibbāyissāma iccevaṃ,</i></a><br>
<a><i>kiṃ vakkhāmi vadantiyo;</i></a><br>
<a><i>Yassadāni ca vo kālaṃ,</i></a><br>
<a><i>maññathā”ti jinobravi.</i></a></p>
<p><a data-ref="sc137, ms20Ap2_401, msdiv232"><i>Gotamīādikā tāyo,</i></a><br>
<a><i>tadā bhikkhuniyo jinaṃ;</i></a><br>
<a><i>Vanditvā āsanā tamhā,</i></a><br>
<a><i>vuṭṭhāya agamiṃsu tā.</i></a></p>
<p><a data-ref="sc138, ms20Ap2_402, msdiv233"><i>Mahatā janakāyena,</i></a><br>
<a><i>saha lokagganāyako;</i></a><br>
<a data-var="Anusaṃyāyī so → anusaṃsāvayi (sya1ed, sya2ed); anusaṃyāyi so (pts-vp-pli1); anusaṃsāvayī (mr) | vīro → dhīro (sya1ed, sya2ed, pts-vp-pli1)"><i>Anusaṃyāyī so vīro,</i></a><br>
<a><i>mātucchaṃ yāvakoṭṭhakaṃ.</i></a></p>
<p><a data-ref="sc139, ms20Ap2_403, msdiv234"><i>Tadā nipati pādesu,</i></a><br>
<a><i>gotamī lokabandhuno;</i></a><br>
<a><i>Saheva tāhi sabbāhi,</i></a><br>
<a><i>“pacchimaṃ pādavandanaṃ.</i></a></p>
<p><a data-ref="sc140, ms20Ap2_404, msdiv235"><i>Idaṃ pacchimakaṃ mayhaṃ,</i></a><br>
<a><i>lokanāthassa dassanaṃ;</i></a><br>
<a><i>Na puno amatākāraṃ,</i></a><br>
<a><i>passissāmi mukhaṃ tava.</i></a></p>
<p><a data-var="vandanaṃ → vadanaṃ (pts-vp-pli1, mr)" data-ref="sc141, ms20Ap2_405, msdiv236"><i>Na ca me vandanaṃ vīra,</i></a><br>
<a><i>tava pāde sukomale;</i></a><br>
<a><i>Samphusissati lokagga,</i></a><br>
<a><i>ajja gacchāmi nibbutiṃ”.</i></a></p>
<p><a data-ref="sc142, ms20Ap2_406, msdiv237"><i>“Rūpena kiṃ tavānena,</i></a><br>
<a><i>diṭṭhe dhamme yathātathe;</i></a><br>
<a><i>Sabbaṃ saṅkhatamevetaṃ,</i></a><br>
<a><i>anassāsikamittaraṃ”.</i></a></p>
<p><a data-ref="sc143, ms20Ap2_407, msdiv238"><i>Sā saha tāhi gantvāna,</i></a><br>
<a><i>bhikkhunupassayaṃ sakaṃ;</i></a><br>
<a><i>Aḍḍhapallaṅkamābhujja,</i></a><br>
<a><i>nisīdi paramāsane.</i></a></p>
<p><a data-ref="sc144, ms20Ap2_408, msdiv239"><i>Tadā upāsikā tattha,</i></a><br>
<a><i>buddhasāsanavacchalā;</i></a><br>
<a><i>Tassā pavattiṃ sutvāna,</i></a><br>
<a><i>upesuṃ pādavandikā.</i></a></p>
<p><a data-ref="sc145, ms20Ap2_409, msdiv240"><i>Karehi uraṃ pahantā,</i></a><br>
<a><i>chinnamūlā yathā latā;</i></a><br>
<a><i>Rodantā karuṇaṃ ravaṃ,</i></a><br>
<a><i>sokaṭṭā bhūmipātitā.</i></a></p>
<p><a data-ref="sc146, pts-vp-pli2.540, ms20Ap2_410, msdiv241"><i>“Mā no saraṇade nāthe,</i></a><br>
<a><i>vihāya gami nibbutiṃ;</i></a><br>
<a><i>Nipatitvāna yācāma,</i></a><br>
<a><i>sabbāyo sirasā mayaṃ”.</i></a></p>
<p><a data-ref="sc147, ms20Ap2_411, msdiv242"><i>Yā padhānatamā tāsaṃ,</i></a><br>
<a><i>saddhā paññā upāsikā;</i></a><br>
<a><i>Tassā sīsaṃ pamajjantī,</i></a><br>
<a><i>idaṃ vacanamabravi.</i></a></p>
<p><a data-ref="sc148, ms20Ap2_412, msdiv243"><i>“Alaṃ puttā visādena,</i></a><br>
<a><i>mārapāsānuvattinā;</i></a><br>
<a><i>Aniccaṃ saṅkhataṃ sabbaṃ,</i></a><br>
<a><i>viyogantaṃ calācalaṃ”.</i></a></p>
<p><a data-ref="sc149, ms20Ap2_413, msdiv244"><i>Tato sā tā visajjitvā,</i></a><br>
<a><i>paṭhamaṃ jhānamuttamaṃ;</i></a><br>
<a><i>Dutiyañca tatiyañca,</i></a><br>
<a><i>samāpajji catutthakaṃ.</i></a></p>
<p><a data-ref="sc150, ms20Ap2_414, msdiv245"><i>Ākāsāyatanañceva,</i></a><br>
<a><i>viññāṇāyatanaṃ tathā;</i></a><br>
<a><i>Ākiñcaṃ nevasaññañca,</i></a><br>
<a><i>samāpajji yathākkamaṃ.</i></a></p>
<p><a data-ref="sc151, ms20Ap2_415, msdiv246"><i>Paṭilomena jhānāni,</i></a><br>
<a><i>samāpajjittha gotamī;</i></a><br>
<a><i>Yāvatā paṭhamaṃ jhānaṃ,</i></a><br>
<a><i>tato yāvacatutthakaṃ.</i></a></p>
<p><a data-ref="sc152, ms20Ap2_416, msdiv247"><i>Tato vuṭṭhāya nibbāyi,</i></a><br>
<a data-var="nirāsavā → nirāsanā (bj, pts-vp-pli1)"><i>dīpaccīva nirāsavā;</i></a><br>
<a><i>Bhūmicālo mahā āsi,</i></a><br>
<a><i>nabhasā vijjutā pati.</i></a></p>
<p><a data-ref="sc153, ms20Ap2_417, msdiv248"><i>Panāditā dundubhiyo,</i></a><br>
<a><i>parideviṃsu devatā;</i></a><br>
<a><i>Pupphavuṭṭhī ca gaganā,</i></a><br>
<a><i>abhivassatha medaniṃ.</i></a></p>
<p><a data-ref="sc154, ms20Ap2_418, msdiv249"><i>Kampito merurājāpi,</i></a><br>
<a><i>raṅgamajjhe yathā naṭo;</i></a><br>
<a><i>Sokena cātidīnova,</i></a><br>
<a><i>viravo āsi sāgaro.</i></a></p>
<p><a data-ref="sc155, ms20Ap2_419, msdiv250"><i>Devā nāgāsurā brahmā,</i></a><br>
<a><i>saṃviggāhiṃsu taṅkhaṇe;</i></a><br>
<a><i>“Aniccā vata saṅkhārā,</i></a><br>
<a><i>yathāyaṃ vilayaṃ gatā”.</i></a></p>
<p><a data-ref="sc156, ms20Ap2_420, msdiv251"><i>Yā ce maṃ parivāriṃsu,</i></a><br>
<a><i>satthu sāsanakārikā;</i></a><br>
<a><i>Tāyopi anupādānā,</i></a><br>
<a data-var="dīpacci → dīpaccī (bj); dīpasikhā (sya1ed, sya2ed)"><i>dīpacci viya nibbutā.</i></a></p>
<p><a data-ref="sc157, ms20Ap2_421, msdiv252"><i>Hā yogā vippayogantā,</i></a><br>
<a><i>hāniccaṃ sabbasaṅkhataṃ;</i></a><br>
<a><i>Hā jīvitaṃ vināsantaṃ,</i></a><br>
<a><i>iccāsi paridevanā.</i></a></p>
<p><a data-ref="sc158, ms20Ap2_422, msdiv253"><i>Tato devā ca brahmā ca,</i></a><br>
<a><i>lokadhammānuvattanaṃ;</i></a><br>
<a><i>Kālānurūpaṃ kubbanti,</i></a><br>
<a><i>upetvā isisattamaṃ.</i></a></p>
<p><a data-ref="sc159, pts-vp-pli2.541, ms20Ap2_423, msdiv254"><i>Tadā āmantayī satthā,</i></a><br>
<a data-var="sutasāgaraṃ → sutisāgaraṃ (bj, sya1ed, sya2ed, pts-vp-pli1)"><i>ānandaṃ sutasāgaraṃ;</i></a><br>
<a><i>“Gacchānanda nivedehi,</i></a><br>
<a><i>bhikkhūnaṃ mātu nibbutiṃ”.</i></a></p>
<p><a data-ref="sc160, ms20Ap2_424, msdiv255"><i>Tadānando nirānando,</i></a><br>
<a><i>assunā puṇṇalocano;</i></a><br>
<a><i>Gaggarena sarenāha,</i></a><br>
<a><i>“samāgacchantu bhikkhavo.</i></a></p>
<p><a data-ref="sc161, ms20Ap2_425, msdiv256"><i>Pubbadakkhiṇapacchāsu,</i></a><br>
<a><i>uttarāya ca santike;</i></a><br>
<a><i>Suṇantu bhāsitaṃ mayhaṃ,</i></a><br>
<a><i>bhikkhavo sugatorasā.</i></a></p>
<p><a data-ref="sc162, ms20Ap2_426, msdiv257"><i>Yā vaḍḍhayi payattena,</i></a><br>
<a><i>sarīraṃ pacchimaṃ mune;</i></a><br>
<a><i>Sā gotamī gatā santiṃ,</i></a><br>
<a><i>tārāva sūriyodaye.</i></a></p>
<p><a data-var="paññattiṃ → saññattiṃ (sya1ed, sya2ed)" data-ref="sc163, ms20Ap2_427, msdiv258"><i>Buddhamātāti paññattiṃ,</i></a><br>
<a><i>ṭhapayitvā gatāsamaṃ;</i></a><br>
<a><i>Na yattha pañcanettopi,</i></a><br>
<a data-var="gatiṃ → gataṃ (bj, pts-vp-pli1); tattha (sya1ed, sya2ed)"><i>gatiṃ dakkhati nāyako.</i></a></p>
<p><a data-ref="sc164, ms20Ap2_428, msdiv259"><i>Yassatthi sugate saddhā,</i></a><br>
<a><i>yo ca piyo mahāmune;</i></a><br>
<a data-var="Buddhamātussa → buddhamātari (bj); buddhassa mātu (sya1ed, sya2ed)"><i>Buddhamātussa sakkāraṃ,</i></a><br>
<a><i>karotu sugatoraso”.</i></a></p>
<p><a data-ref="sc165, ms20Ap2_429, msdiv260"><i>Sudūraṭṭhāpi taṃ sutvā,</i></a><br>
<a><i>sīghamāgacchu bhikkhavo;</i></a><br>
<a><i>Keci buddhānubhāvena,</i></a><br>
<a><i>keci iddhīsu kovidā.</i></a></p>
<p><a data-ref="sc166, ms20Ap2_430, msdiv261"><i>Kūṭāgāravare ramme,</i></a><br>
<a><i>sabbasoṇṇamaye subhe;</i></a><br>
<a><i>Mañcakaṃ samāropesuṃ,</i></a><br>
<a><i>yattha suttāsi gotamī.</i></a></p>
<p><a data-ref="sc167, ms20Ap2_431, msdiv262"><i>Cattāro lokapālā te,</i></a><br>
<a><i>aṃsehi samadhārayuṃ;</i></a><br>
<a><i>Sesā sakkādikā devā,</i></a><br>
<a><i>kūṭāgāre samaggahuṃ.</i></a></p>
<p><a data-ref="sc168, ms20Ap2_432, msdiv263"><i>Kūṭāgārāni sabbāni,</i></a><br>
<a><i>āsuṃ pañcasatānipi;</i></a><br>
<a><i>Saradādiccavaṇṇāni,</i></a><br>
<a><i>vissakammakatāni hi.</i></a></p>
<p><a data-ref="sc169, ms20Ap2_433, msdiv264"><i>Sabbā tāpi bhikkhuniyo,</i></a><br>
<a><i>āsuṃ mañcesu sāyitā;</i></a><br>
<a><i>Devānaṃ khandhamāruḷhā,</i></a><br>
<a><i>niyyanti anupubbaso.</i></a></p>
<p><a data-ref="sc170, ms20Ap2_434, msdiv265"><i>Sabbaso chāditaṃ āsi,</i></a><br>
<a><i>vitānena nabhattalaṃ;</i></a><br>
<a><i>Satārā candasūrā ca,</i></a><br>
<a><i>lañchitā kanakāmayā.</i></a></p>
<p><a data-ref="sc171, pts-vp-pli2.542, ms20Ap2_435, msdiv266"><i>Paṭākā ussitānekā,</i></a><br>
<a><i>vitatā pupphakañcukā;</i></a><br>
<a data-var="Ogatākāsapadumā → obhaggākāsapadumā (sya1ed, sya2ed); ogatākāsadhūmāva (pts-vp-pli1)"><i>Ogatākāsapadumā,</i></a><br>
<a><i>mahiyā pupphamuggataṃ.</i></a></p>
<p><a data-ref="sc172, ms20Ap2_436, msdiv267"><i>Dissanti candasūriyā,</i></a><br>
<a><i>pajjalanti ca tārakā;</i></a><br>
<a><i>Majjhaṃ gatopi cādicco,</i></a><br>
<a><i>na tāpesi sasī yathā.</i></a></p>
<p><a data-ref="sc173, ms20Ap2_437, msdiv268"><i>Devā dibbehi gandhehi,</i></a><br>
<a><i>mālehi surabhīhi ca;</i></a><br>
<a><i>Vāditehi ca naccehi,</i></a><br>
<a><i>saṅgītīhi ca pūjayuṃ.</i></a></p>
<p><a data-ref="sc174, ms20Ap2_438, msdiv269"><i>Nāgāsurā ca brahmāno,</i></a><br>
<a><i>yathāsatti yathābalaṃ;</i></a><br>
<a><i>Pūjayiṃsu ca niyyantiṃ,</i></a><br>
<a><i>nibbutaṃ buddhamātaraṃ.</i></a></p>
<p><a data-ref="sc175, ms20Ap2_439, msdiv270"><i>Sabbāyo purato nītā,</i></a><br>
<a><i>nibbutā sugatorasā;</i></a><br>
<a><i>Gotamī niyyate pacchā,</i></a><br>
<a><i>sakkatā buddhaposikā.</i></a></p>
<p><a data-ref="sc176, ms20Ap2_440, msdiv271"><i>Purato devamanujā,</i></a><br>
<a><i>sanāgāsurabrahmakā;</i></a><br>
<a><i>Pacchā sasāvako buddho,</i></a><br>
<a><i>pūjatthaṃ yāti mātuyā.</i></a></p>
<p><a data-ref="sc177, ms20Ap2_441, msdiv272"><i>Buddhassa parinibbānaṃ,</i></a><br>
<a><i>nedisaṃ āsi yādisaṃ;</i></a><br>
<a><i>Gotamīparinibbānaṃ,</i></a><br>
<a data-var="atevacchariyaṃ → atīvacchariyaṃ (bj, pts-vp-pli1); atiacchariyaṃ (sya1ed, sya2ed)"><i>atevacchariyaṃ ahu.</i></a></p>
<p><a data-var="Buddho buddhassa nibbāne → na buddho buddhanibbāne (sya1ed, sya2ed, pts-vp-pli1)" data-ref="sc178, ms20Ap2_442, msdiv273"><i>Buddho buddhassa nibbāne,</i></a><br>
<a data-var="nopaṭiyādi → nopadissati (bj, pts-vp-pli1); sāriputtādi (sya1ed, sya2ed)"><i>nopaṭiyādi bhikkhavo;</i></a><br>
<a><i>Buddho gotaminibbāne,</i></a><br>
<a data-var="tathā → yathā (sya1ed, sya2ed)"><i>sāriputtādikā tathā.</i></a></p>
<p><a data-ref="sc179, ms20Ap2_443, msdiv274"><i>Citakāni karitvāna,</i></a><br>
<a><i>sabbagandhamayāni te;</i></a><br>
<a><i>Gandhacuṇṇapakiṇṇāni,</i></a><br>
<a><i>jhāpayiṃsu ca tā tahiṃ.</i></a></p>
<p><a data-ref="sc180, ms20Ap2_444, msdiv275"><i>Sesabhāgāni ḍayhiṃsu,</i></a><br>
<a><i>aṭṭhī sesāni sabbaso;</i></a><br>
<a><i>Ānando ca tadāvoca,</i></a><br>
<a><i>saṃvegajanakaṃ vaco.</i></a></p>
<p><a data-ref="sc181, ms20Ap2_445, msdiv276"><i>“Gotamī nidhanaṃ yātā,</i></a><br>
<a><i>ḍayhañcassā sarīrakaṃ;</i></a><br>
<a><i>Saṅketaṃ buddhanibbānaṃ,</i></a><br>
<a><i>na cirena bhavissati”.</i></a></p>
<p><a data-ref="sc182, ms20Ap2_446, msdiv277"><i>Tato gotamidhātūni,</i></a><br>
<a><i>tassā pattagatāni so;</i></a><br>
<a><i>Upanāmesi nāthassa,</i></a><br>
<a><i>ānando buddhacodito.</i></a></p>
<p><a data-ref="sc183, ms20Ap2_447, msdiv278"><i>Pāṇinā tāni paggayha,</i></a><br>
<a><i>avoca isisattamo;</i></a><br>
<a><i>“Mahato sāravantassa,</i></a><br>
<a><i>yathā rukkhassa tiṭṭhato.</i></a></p>
<p><a data-ref="sc184, pts-vp-pli2.543, ms20Ap2_448, msdiv279"><i>Yo so mahattaro khandho,</i></a><br>
<a><i>palujjeyya aniccatā;</i></a><br>
<a><i>Tathā bhikkhunisaṃghassa,</i></a><br>
<a><i>gotamī parinibbutā.</i></a></p>
<p><a data-var="Aho acchariyaṃ mayhaṃ → ānanda passa buddhassa (sya1ed, sya2ed)" data-ref="sc185, ms20Ap2_449, msdiv280"><i>Aho acchariyaṃ mayhaṃ,</i></a><br>
<a><i>nibbutāyapi mātuyā;</i></a><br>
<a><i>Sarīramattasesāya,</i></a><br>
<a data-var="natthi sokapariddavo → na sokaparidevanā (sya1ed, sya2ed)"><i>natthi sokapariddavo.</i></a></p>
<p><a data-ref="sc186, ms20Ap2_450, msdiv281"><i>Na sociyā paresaṃ sā,</i></a><br>
<a><i>tiṇṇasaṃsārasāgarā;</i></a><br>
<a><i>Parivajjitasantāpā,</i></a><br>
<a><i>sītibhūtā sunibbutā.</i></a></p>
<p><a data-ref="sc187, ms20Ap2_451, msdiv282"><i>Paṇḍitāsi mahāpaññā,</i></a><br>
<a><i>puthupaññā tatheva ca;</i></a><br>
<a><i>Rattaññū bhikkhunīnaṃ sā,</i></a><br>
<a><i>evaṃ dhāretha bhikkhavo.</i></a></p>
<p><a data-ref="sc188, ms20Ap2_452, msdiv283"><i>Iddhīsu ca vasī āsi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī āsi ca gotamī.</i></a></p>
<p><a data-ref="sc189, ms20Ap2_453, msdiv284"><i>Pubbenivāsamaññāsi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi tassā punabbhavo.</i></a></p>
<p><a data-ref="sc190, ms20Ap2_454, msdiv285"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Parisuddhaṃ ahu ñāṇaṃ,</i></a><br>
<a><i>tasmā socaniyā na sā.</i></a></p>
<p><a data-ref="sc191, ms20Ap2_455, msdiv286"><i>Ayoghanahatasseva,</i></a><br>
<a><i>jalato jātavedassa;</i></a><br>
<a><i>Anupubbūpasantassa,</i></a><br>
<a><i>yathā na ñāyate gati.</i></a></p>
<p><a data-ref="sc192, ms20Ap2_456, msdiv287"><i>Evaṃ sammā vimuttānaṃ,</i></a><br>
<a><i>kāmabandhoghatārinaṃ;</i></a><br>
<a><i>Paññāpetuṃ gati natthi,</i></a><br>
<a><i>pattānaṃ acalaṃ sukhaṃ.</i></a></p>
<p><a data-ref="sc193, ms20Ap2_457, msdiv288"><i>Attadīpā tato hotha,</i></a><br>
<a><i>satipaṭṭhānagocarā;</i></a><br>
<a><i>Bhāvetvā sattabojjhaṅge,</i></a><br>
<a><i>dukkhassantaṃ karissatha”.</i></a></p>
</blockquote>
<p><a data-ref="sc194, ms20Ap2_458"><i>Itthaṃ sudaṃ mahāpajāpatigotamī imā gāthāyo abhāsitthāti.</i></a></p>
<p class="endsutta"><a data-ref="sc195, ms20Ap2_459"><i>Mahāpajāpatigotamītheriyāpadānaṃ sattamaṃ.</i></a></p>
</article>
</section>
</div>
</body>
</html>
