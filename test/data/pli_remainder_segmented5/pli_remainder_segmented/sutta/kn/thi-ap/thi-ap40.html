<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap40">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a data-var="10 Pesalātherīapadāna → selātheriyāpadānaṃ (sya1ed, sya2ed); selātherīapadānaṃ (pts-vp-pli1)"><i>10 Pesalātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1442, msdiv220"><i>“Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc2, ms20Ap2_1443, msdiv221"><i>Sāvatthiyaṃ pure vare,</i></a><br>
<a><i>upāsakakule ahaṃ;</i></a><br>
<a data-var="taṃ → naṃ (sya1ed, sya2ed)"><i>Pasūtā taṃ jinavaraṃ,</i></a><br>
<a><i>disvā sutvā ca desanaṃ.</i></a></p>
<p><a data-ref="sc3, ms20Ap2_1444, msdiv222"><i>Taṃ vīraṃ saraṇaṃ gantvā,</i></a><br>
<a><i>sīlāni ca samādiyiṃ;</i></a><br>
<a><i>Kadāci so mahāvīro,</i></a><br>
<a><i>mahājanasamāgame.</i></a></p>
<p><a data-ref="sc4, ms20Ap2_1445, msdiv223"><i>Attano abhisambodhiṃ,</i></a><br>
<a><i>pakāsesi narāsabho;</i></a><br>
<a><i>Ananussutadhammesu,</i></a><br>
<a><i>pubbe dukkhādikesu ca.</i></a></p>
<p><a data-ref="sc5, ms20Ap2_1446, msdiv224"><i>Cakkhu ñāṇañca paññā ca,</i></a><br>
<a><i>vijjāloko ca āsi me;</i></a><br>
<a><i>Taṃ sutvā uggahetvāna,</i></a><br>
<a><i>paripucchiñca bhikkhavo.</i></a></p>
<p><a data-ref="sc6, ms20Ap2_1447, msdiv225"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc7, ms20Ap2_1448, msdiv226"><i>Pacchime ca bhave dāni,</i></a><br>
<a><i>Jātā seṭṭhimahākule;</i></a><br>
<a><i>Upecca buddhaṃ saddhammaṃ,</i></a><br>
<a><i>Sutvā saccūpasaṃhitaṃ.</i></a></p>
<p><a data-ref="sc8, ms20Ap2_1449, msdiv227"><i>Pabbajitvācireneva,</i></a><br>
<a data-var="saccatthāni → sabbatthāni (sya1ed, sya2ed, mr)"><i>saccatthāni vicintayaṃ;</i></a><br>
<a><i>Khepetvā āsave sabbe,</i></a><br>
<a><i>arahattamapāpuṇiṃ.</i></a></p>
<p><a data-ref="sc9, ms20Ap2_1450, msdiv228"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmune.</i></a></p>
<p><a data-ref="sc10, ms20Ap2_1451, msdiv229"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc11, ms20Ap2_1452, msdiv230"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ me vimalaṃ suddhaṃ,</i></a><br>
<a><i>buddhaseṭṭhassa vāhasā.</i></a></p>
<p><a data-ref="sc12, ms20Ap2_1453, msdiv231"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgīva bandhanaṃ chetvā,</i></a><br>
<a><i>viharāmi anāsavā.</i></a></p>
<p><a data-ref="sc13, pts-vp-pli2.615, ms20Ap2_1454, msdiv232"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc14, ms20Ap2_1455, msdiv233"><i>Paṭisambhidā catasso,</i></a><br>
<a><i>Vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>Kataṃ buddhassa sāsanaṃ”. (1359)</i></a></p>
</blockquote>
<p><a data-var="pesalā → selā (sya1ed, sya2ed, pts-vp-pli1)" data-ref="sc15, ms20Ap2_1456"><i>Itthaṃ sudaṃ pesalā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap2_1457"><i>Pesalātheriyāpadānaṃ dasamaṃ.</i></a></p>
<p class="endsection"><a data-var="Khattiyāvaggo → khattiyakaññāvaggo (sya1ed, sya2ed)"><i>Khattiyāvaggo catuttho.</i></a></p>
<p class="uddana-intro"><a data-ref="sc17, ms20Ap2_1458"><i>Tassuddānaṃ</i></a></p>
<blockquote class="uddanagatha">
<p><a data-ref="sc18, ms20Ap2_1459"><i>Khattiyā brāhmaṇī ceva,</i></a><br>
<a><i>tathā uppaladāyikā;</i></a><br>
<a><i>Siṅgālamātā sukkā ca,</i></a><br>
<a><i>abhirūpā aḍḍhakāsikā.</i></a></p>
<p><a data-ref="sc19, ms20Ap2_1460"><i>Puṇṇā ca ambapālī ca,</i></a><br>
<a><i>pesalāti ca tā dasa;</i></a><br>
<a><i>Gāthāyo dvisatānettha,</i></a><br>
<a><i>dvicattālīsa cuttari.</i></a></p>
</blockquote>
<p class="uddana-intro"><a data-ref="sc20, ms20Ap2_1461"><i>Atha vagguddānaṃ</i></a></p>
<blockquote class="uddanagatha">
<p><a data-ref="sc21, ms20Ap2_1462"><i>Sumedhā ekūposathā,</i></a><br>
<a><i>kuṇḍalakesī khattiyā;</i></a><br>
<a><i>Sahassaṃ tisatā gāthā,</i></a><br>
<a><i>sattatālīsa piṇḍitā.</i></a></p>
<p><a data-ref="sc22, ms20Ap2_1463"><i>Saha uddānagāthāhi,</i></a><br>
<a><i>gaṇitāyo vibhāvibhi;</i></a><br>
<a><i>Sahassaṃ tisataṃ gāthā,</i></a><br>
<a><i>sattapaññāsameva cāti.</i></a></p>
</blockquote>
<p class="endsection"><a data-ref="sc23, ms20Ap2_1464"><i>Therikāpadānaṃ samattaṃ.</i></a></p>
<p class="endbook"><a data-ref="sc24, ms20Ap2_1465"><i>Apadānapāḷi samattā.</i></a></p>
</article>
</section>
</div>
</body>
</html>
