<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap22">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a><i>2. Kisāgotamītherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_750, msdiv55"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_751, msdiv56"><i>Tadāhaṃ haṃsavatiyaṃ,</i></a><br>
<a><i>jātā aññatare kule;</i></a><br>
<a><i>Upetvā taṃ naravaraṃ,</i></a><br>
<a><i>saraṇaṃ samupāgamiṃ.</i></a></p>
<p><a data-ref="sc3, ms20Ap2_752, msdiv57"><i>Dhammañca tassa assosiṃ,</i></a><br>
<a><i>catusaccūpasañhitaṃ;</i></a><br>
<a><i>Madhuraṃ paramassādaṃ,</i></a><br>
<a data-var="vaṭṭasantisukhāvahaṃ → cittasanti … (sya1ed, sya2ed, pts-vp-pli1)"><i>vaṭṭasantisukhāvahaṃ.</i></a></p>
<p><a data-ref="sc4, ms20Ap2_753, msdiv58"><i>Tadā ca bhikkhuniṃ vīro,</i></a><br>
<a><i>lūkhacīvaradhāriniṃ;</i></a><br>
<a><i>Ṭhapento etadaggamhi,</i></a><br>
<a><i>vaṇṇayī purisuttamo.</i></a></p>
<p><a data-ref="sc5, pts-vp-pli2.565, ms20Ap2_754, msdiv59"><i>Janetvānappakaṃ pītiṃ,</i></a><br>
<a><i>sutvā bhikkhuniyā guṇe;</i></a><br>
<a><i>Kāraṃ katvāna buddhassa,</i></a><br>
<a><i>yathāsatti yathābalaṃ.</i></a></p>
<p><a data-ref="sc6, ms20Ap2_755, msdiv60"><i>Nipacca munivaraṃ taṃ,</i></a><br>
<a><i>taṃ ṭhānamabhipatthayiṃ;</i></a><br>
<a><i>Tadānumodi sambuddho,</i></a><br>
<a><i>ṭhānalābhāya nāyako.</i></a></p>
<p><a data-var="Satasahassito → satasahasse ito (bj, sya1ed, sya2ed, pts-vp-pli1)" data-ref="sc7, ms20Ap2_756, msdiv61"><i>‘Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc8, ms20Ap2_757, msdiv62"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a data-var="Kisāgotamī → gotamī nāma (bj, mr); kisāgotami nāma (sya1ed, sya2ed)"><i>Kisāgotamī nāmena,</i></a><br>
<a><i>hessati satthu sāvikā’.</i></a></p>
<p><a data-ref="sc9, ms20Ap2_758, msdiv63"><i>Taṃ sutvā muditā hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacittā paricariṃ,</i></a><br>
<a><i>paccayehi vināyakaṃ.</i></a></p>
<p><a data-ref="sc10, ms20Ap2_759, msdiv64"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc11, ms20Ap2_760, msdiv65"><i>Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc12, ms20Ap2_761, msdiv66"><i>Upaṭṭhāko mahesissa,</i></a><br>
<a><i>tadā āsi narissaro;</i></a><br>
<a><i>Kāsirājā kikī nāma,</i></a><br>
<a><i>bārāṇasipuruttame.</i></a></p>
<p><a data-ref="sc13, ms20Ap2_762, msdiv67"><i>Pañcamī tassa dhītāsiṃ,</i></a><br>
<a><i>dhammā nāmena vissutā;</i></a><br>
<a><i>Dhammaṃ sutvā jinaggassa,</i></a><br>
<a><i>pabbajjaṃ samarocayiṃ.</i></a></p>
<p><a data-ref="sc14, ms20Ap2_763, msdiv68"><i>Anujāni na no tāto,</i></a><br>
<a><i>agāreva tadā mayaṃ;</i></a><br>
<a><i>Vīsavassasahassāni,</i></a><br>
<a><i>vicarimha atanditā.</i></a></p>
<p><a data-ref="sc15, ms20Ap2_764, msdiv69"><i>Komāribrahmacariyaṃ,</i></a><br>
<a><i>rājakaññā sukhedhitā;</i></a><br>
<a><i>Buddhopaṭṭhānaniratā,</i></a><br>
<a><i>muditā satta dhītaro.</i></a></p>
<p><a data-ref="sc16, ms20Ap2_765, msdiv70"><i>Samaṇī samaṇaguttā ca,</i></a><br>
<a><i>bhikkhunī bhikkhudāyikā;</i></a><br>
<a><i>Dhammā ceva sudhammā ca,</i></a><br>
<a><i>sattamī saṃghadāyikā.</i></a></p>
<p><a data-ref="sc17, ms20Ap2_766, msdiv71"><i>Khemā uppalavaṇṇā ca,</i></a><br>
<a><i>paṭācārā ca kuṇḍalā;</i></a><br>
<a><i>Ahañca dhammadinnā ca,</i></a><br>
<a><i>visākhā hoti sattamī.</i></a></p>
<p><a data-ref="sc18, ms20Ap2_767, msdiv72"><i>Tehi kammehi sukatehi,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc19, ms20Ap2_768, msdiv73"><i>Pacchime ca bhave dāni,</i></a><br>
<a><i>jātā seṭṭhikule ahaṃ;</i></a><br>
<a data-var="naṭṭhe → nīce (sya1ed, sya2ed); niddhe (pts-vp-pli1)"><i>Duggate adhane naṭṭhe,</i></a><br>
<a><i>gatā ca sadhanaṃ kulaṃ.</i></a></p>
<p><a data-ref="sc20, ms20Ap2_769, msdiv74"><i>Patiṃ ṭhapetvā sesā me,</i></a><br>
<a><i>dessanti adhanā iti;</i></a><br>
<a data-var="pasūtā → sasutā (bj, pts-vp-pli1); pasutā (sya1ed, sya2ed)"><i>Yadā ca pasūtā āsiṃ,</i></a><br>
<a><i>sabbesaṃ dayitā tadā.</i></a></p>
<p><a data-var="bhaddo → bhadro (bj); putto (si, sya1ed, sya2ed)" data-ref="sc21, pts-vp-pli2.566, ms20Ap2_770, msdiv75"><i>Yadā so taruṇo bhaddo,</i></a><br>
<a data-var="komalako → komalaṅgo (bj, pts-vp-pli1); komārako (sya1ed, sya2ed)"><i>komalako sukhedhito;</i></a><br>
<a><i>Sapāṇamiva kanto me,</i></a><br>
<a><i>tadā yamavasaṃ gato.</i></a></p>
<p><a data-ref="sc22, ms20Ap2_771, msdiv76"><i>Sokaṭṭādīnavadanā,</i></a><br>
<a><i>assunettā rudammukhā;</i></a><br>
<a><i>Mataṃ kuṇapamādāya,</i></a><br>
<a><i>vilapantī gamāmahaṃ.</i></a></p>
<p><a data-ref="sc23, ms20Ap2_772, msdiv77"><i>Tadā ekena sandiṭṭhā,</i></a><br>
<a><i>upetvābhisakkuttamaṃ;</i></a><br>
<a><i>Avocaṃ ‘dehi bhesajjaṃ,</i></a><br>
<a><i>puttasañjīvananti bho’.</i></a></p>
<p><a data-ref="sc24, ms20Ap2_773, msdiv78"><i>‘Na vijjante matā yasmiṃ,</i></a><br>
<a><i>gehe siddhatthakaṃ tato;</i></a><br>
<a><i>Āharā’ti jino āha,</i></a><br>
<a><i>vinayopāyakovido.</i></a></p>
<p><a data-ref="sc25, ms20Ap2_774, msdiv79"><i>Tadā gamitvā sāvatthiṃ,</i></a><br>
<a><i>na labhiṃ tādisaṃ gharaṃ;</i></a><br>
<a><i>Kuto siddhatthakaṃ tasmā,</i></a><br>
<a><i>tato laddhā satiṃ ahaṃ.</i></a></p>
<p><a data-ref="sc26, ms20Ap2_775, msdiv80"><i>Kuṇapaṃ chaḍḍayitvāna,</i></a><br>
<a><i>upesiṃ lokanāyakaṃ;</i></a><br>
<a><i>Dūratova mamaṃ disvā,</i></a><br>
<a><i>avoca madhurassaro.</i></a></p>
<p><a data-ref="sc27, ms20Ap2_776, msdiv81"><i>‘Yo ca vassasataṃ jīve,</i></a><br>
<a><i>apassaṃ udayabbayaṃ;</i></a><br>
<a><i>Ekāhaṃ jīvitaṃ seyyo,</i></a><br>
<a><i>passato udayabbayaṃ.</i></a></p>
<p><a data-ref="sc28, ms20Ap2_777, msdiv82"><i>Na gāmadhammo nigamassa dhammo,</i></a><br>
<a><i>Na cāpiyaṃ ekakulassa dhammo;</i></a><br>
<a><i>Sabbassa lokassa sadevakassa,</i></a><br>
<a><i>Eseva dhammo yadidaṃ aniccatā’.</i></a></p>
<p><a data-var="Sāhaṃ sutvānimā → sahā sutvānimā (pts-vp-pli1); sahasutvānimā (mr)" data-ref="sc29, ms20Ap2_778, msdiv83"><i>Sāhaṃ sutvānimā gāthā,</i></a><br>
<a><i>dhammacakkhuṃ visodhayiṃ;</i></a><br>
<a><i>Tato viññātasaddhammā,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc30, ms20Ap2_779, msdiv84"><i>Tathā pabbajitā santī,</i></a><br>
<a><i>yuñjantī jinasāsane;</i></a><br>
<a><i>Na cireneva kālena,</i></a><br>
<a><i>arahattamapāpuṇiṃ.</i></a></p>
<p><a data-ref="sc31, ms20Ap2_780, msdiv85"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Paracittāni jānāmi,</i></a><br>
<a><i>satthusāsanakārikā.</i></a></p>
<p><a data-ref="sc32, ms20Ap2_781, msdiv86"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Khepetvā āsave sabbe,</i></a><br>
<a><i>visuddhāsiṃ sunimmalā.</i></a></p>
<p><a data-ref="sc33, ms20Ap2_782, msdiv87"><i>Pariciṇṇo mayā satthā,</i></a><br>
<a><i>kataṃ buddhassa sāsanaṃ;</i></a><br>
<a><i>Ohito garuko bhāro,</i></a><br>
<a><i>bhavanetti samūhatā.</i></a></p>
<p><a data-ref="sc34, pts-vp-pli2.567, ms20Ap2_783, msdiv88"><i>Yassatthāya pabbajitā,</i></a><br>
<a><i>agārasmānagāriyaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc35, ms20Ap2_784, msdiv89"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ me vimalaṃ suddhaṃ,</i></a><br>
<a><i>buddhaseṭṭhassa vāhasā.</i></a></p>
<p><a data-ref="sc36, ms20Ap2_785, msdiv90"><i>Saṅkārakūṭā āhitvā,</i></a><br>
<a><i>susānā rathiyāpi ca;</i></a><br>
<a><i>Tato saṅghāṭikaṃ katvā,</i></a><br>
<a><i>lūkhaṃ dhāremi cīvaraṃ.</i></a></p>
<p><a data-ref="sc37, ms20Ap2_786, msdiv91"><i>Jino tasmiṃ guṇe tuṭṭho,</i></a><br>
<a><i>lūkhacīvaradhāraṇe;</i></a><br>
<a><i>Ṭhapesi etadaggamhi,</i></a><br>
<a><i>parisāsu vināyako.</i></a></p>
<p><a data-ref="sc38, ms20Ap2_787, msdiv92"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc39, ms20Ap2_788, msdiv93"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc40, ms20Ap2_789, msdiv94"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc41, ms20Ap2_790"><i>Itthaṃ sudaṃ kisāgotamī bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc42, ms20Ap2_791"><i>Kisāgotamītheriyāpadānaṃ dutiyaṃ.</i></a></p>
</article>
</section>
</div>
</body>
</html>
