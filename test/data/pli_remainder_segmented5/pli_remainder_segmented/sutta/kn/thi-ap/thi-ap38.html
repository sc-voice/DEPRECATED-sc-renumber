<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap38">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Khattiyāvagga</i></a></p>
<h1><a data-var="8 Puṇṇikātherīapadāna → puṇṇāpadānaṃ (bj)"><i>8 Puṇṇikātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_1402, msdiv184"><i>“Vipassino bhagavato,</i></a><br>
<a><i>sikhino vessabhussa ca;</i></a><br>
<a><i>Kakusandhassa munino,</i></a><br>
<a><i>koṇāgamanatādino.</i></a></p>
<p><a data-ref="sc2, ms20Ap2_1403, msdiv185"><i>Kassapassa ca buddhassa,</i></a><br>
<a><i>pabbajitvāna sāsane;</i></a><br>
<a><i>Bhikkhunī sīlasampannā,</i></a><br>
<a><i>nipakā saṃvutindriyā.</i></a></p>
<p><a data-ref="sc3, ms20Ap2_1404, msdiv186"><i>Bahussutā dhammadharā,</i></a><br>
<a><i>dhammatthapaṭipucchikā;</i></a><br>
<a><i>Uggahetā ca dhammānaṃ,</i></a><br>
<a><i>sotā payirupāsitā.</i></a></p>
<p><a data-ref="sc4, ms20Ap2_1405, msdiv187"><i>Desentī janamajjhehaṃ,</i></a><br>
<a><i>ahosiṃ jinasāsane;</i></a><br>
<a><i>Bāhusaccena tenāhaṃ,</i></a><br>
<a><i>pesalā atimaññisaṃ.</i></a></p>
<p><a data-ref="sc5, ms20Ap2_1406, msdiv188"><i>Pacchime ca bhave dāni,</i></a><br>
<a><i>sāvatthiyaṃ puruttame;</i></a><br>
<a><i>Anāthapiṇḍino gehe,</i></a><br>
<a><i>jātāhaṃ kumbhadāsiyā.</i></a></p>
<p><a data-ref="sc6, ms20Ap2_1407, msdiv189"><i>Gatā udakahāriyaṃ,</i></a><br>
<a><i>sotthiyaṃ dijamaddasaṃ;</i></a><br>
<a><i>Sītaṭṭaṃ toyamajjhamhi,</i></a><br>
<a><i>taṃ disvā idamabraviṃ.</i></a></p>
<p><a data-ref="sc7, pts-vp-pli2.612, ms20Ap2_1408, msdiv190"><i>‘Udahārī ahaṃ sīte,</i></a><br>
<a><i>sadā udakamotariṃ;</i></a><br>
<a><i>Ayyānaṃ daṇḍabhayabhītā,</i></a><br>
<a data-var="vācādosabhayaṭṭitā → vācārosabhayaṭṭitā (sya1ed, sya2ed)"><i>vācādosabhayaṭṭitā.</i></a></p>
<p><a data-ref="sc8, ms20Ap2_1409, msdiv191"><i>Kassa brāhmaṇa tvaṃ bhīto,</i></a><br>
<a><i>sadā udakamotari;</i></a><br>
<a><i>Vedhamānehi gattehi,</i></a><br>
<a><i>sītaṃ vedayase bhusaṃ’.</i></a></p>
<p><a data-ref="sc9, ms20Ap2_1410, msdiv192"><i>‘Jānantī vata maṃ bhoti,</i></a><br>
<a><i>puṇṇike paripucchasi;</i></a><br>
<a><i>Karontaṃ kusalaṃ kammaṃ,</i></a><br>
<a data-var="rundhantaṃ → nudantaṃ (sya1ed, sya2ed); niddhantaṃ (pts-vp-pli1) | katapāpakaṃ → kammapāpakaṃ (sya1ed, sya2ed)"><i>rundhantaṃ katapāpakaṃ.</i></a></p>
<p><a data-var="vuḍḍho daharo vā → yo vuḍḍho daharo vāpi (bj); yo vuḍḍho daharo cāpi (sya1ed, sya2ed); yo ca vuddho daharo vā (pts-vp-pli1)" data-ref="sc10, ms20Ap2_1411, msdiv193"><i>Yo ce vuḍḍho daharo vā,</i></a><br>
<a><i>pāpakammaṃ pakubbati;</i></a><br>
<a data-var="Dakābhisiñcanā → dakābhisocanā () | sopi → bhoti (bj, mr)"><i>Dakābhisiñcanā sopi,</i></a><br>
<a><i>pāpakammā pamuccati’.</i></a></p>
<p><a data-ref="sc11, ms20Ap2_1412, msdiv194"><i>Uttarantassa akkhāsiṃ,</i></a><br>
<a><i>dhammatthasaṃhitaṃ padaṃ;</i></a><br>
<a data-var="sutvā → ñatvā (bj) | sa saṃviggo → susaṃviggo (sya1ed, sya2ed); sasaṃviggo (pts-vp-pli1)"><i>Tañca sutvā sa saṃviggo,</i></a><br>
<a><i>pabbajitvārahā ahu.</i></a></p>
<p><a data-ref="sc12, ms20Ap2_1413, msdiv195"><i>Pūrentī ūnakasataṃ,</i></a><br>
<a><i>jātā dāsikule yato;</i></a><br>
<a><i>Tato puṇṇāti nāmaṃ me,</i></a><br>
<a><i>bhujissaṃ maṃ akaṃsu te.</i></a></p>
<p><a data-var="tatonujānetvā → tato anumodetvā (bj); tatonumodetvā (sya1ed, sya2ed); tato 'numānetvā (pts-vp-pli1)" data-ref="sc13, ms20Ap2_1414, msdiv196"><i>Seṭṭhiṃ tatonujānetvā,</i></a><br>
<a><i>pabbajiṃ anagāriyaṃ;</i></a><br>
<a><i>Na cireneva kālena,</i></a><br>
<a><i>arahattamapāpuṇiṃ.</i></a></p>
<p><a data-ref="sc14, ms20Ap2_1415, msdiv197"><i>Iddhīsu ca vasī homi,</i></a><br>
<a><i>dibbāya sotadhātuyā;</i></a><br>
<a><i>Cetopariyañāṇassa,</i></a><br>
<a><i>vasī homi mahāmune.</i></a></p>
<p><a data-ref="sc15, ms20Ap2_1416, msdiv198"><i>Pubbenivāsaṃ jānāmi,</i></a><br>
<a><i>dibbacakkhu visodhitaṃ;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc16, ms20Ap2_1417, msdiv199"><i>Atthadhammaniruttīsu,</i></a><br>
<a><i>paṭibhāne tatheva ca;</i></a><br>
<a><i>Ñāṇaṃ me vimalaṃ suddhaṃ,</i></a><br>
<a><i>buddhaseṭṭhassa vāhasā.</i></a></p>
<p><a data-ref="sc17, ms20Ap2_1418, msdiv200"><i>Bhāvanāya mahāpaññā,</i></a><br>
<a><i>suteneva sutāvinī;</i></a><br>
<a><i>Mānena nīcakulajā,</i></a><br>
<a data-var="vinassati → panassati (sya1ed, sya2ed, pts-vp-pli1)"><i>na hi kammaṃ vinassati.</i></a></p>
<p><a data-ref="sc18, ms20Ap2_1419, msdiv201"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc19, ms20Ap2_1420, msdiv202"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc20, ms20Ap2_1421, msdiv203"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="puṇṇikā → puṇṇā (bj)" data-ref="sc21, ms20Ap2_1422"><i>Itthaṃ sudaṃ puṇṇikā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc22, ms20Ap2_1423"><i>Puṇṇikātheriyāpadānaṃ aṭṭhamaṃ.</i></a></p>
</article>
</section>
</div>
</body>
</html>
