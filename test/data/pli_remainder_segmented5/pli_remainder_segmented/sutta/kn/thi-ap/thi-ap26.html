<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="thi-ap26">
<article>
<div class="hgroup">
<p class="division"><a><i>Therīapadāna</i></a></p>
<p><a><i>Kuṇḍalakesīvagga</i></a></p>
<h1><a><i>6. Soṇātherīapadāna</i></a></h1>
</div>
<blockquote class="gatha">
<p><a data-ref="sc1, ms20Ap2_924, msdiv220"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap2_925, msdiv221"><i>Tadā seṭṭhikule jātā,</i></a><br>
<a><i>sukhitā pūjitā piyā;</i></a><br>
<a><i>Upetvā taṃ munivaraṃ,</i></a><br>
<a><i>assosiṃ madhuraṃ vacaṃ.</i></a></p>
<p><a data-ref="sc3, ms20Ap2_926, msdiv222"><i>Āraddhavīriyānaggaṃ,</i></a><br>
<a data-var="vaṇṇesi → vaṇṇeti (sya1ed, sya2ed); vaṇṇentaṃ (pts-vp-pli1)"><i>vaṇṇesi bhikkhuniṃ jino;</i></a><br>
<a><i>Taṃ sutvā muditā hutvā,</i></a><br>
<a><i>kāraṃ katvāna satthuno.</i></a></p>
<p><a data-ref="sc4, ms20Ap2_927, msdiv223"><i>Abhivādiya sambuddhaṃ,</i></a><br>
<a><i>ṭhānaṃ taṃ patthayiṃ tadā;</i></a><br>
<a><i>Anumodi mahāvīro,</i></a><br>
<a><i>‘sijjhataṃ paṇidhī tava.</i></a></p>
<p><a data-ref="sc5, ms20Ap2_928, msdiv224"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc6, pts-vp-pli2.577, ms20Ap2_929, msdiv225"><i>Tassa dhammesu dāyādā,</i></a><br>
<a><i>orasā dhammanimmitā;</i></a><br>
<a><i>Soṇāti nāma nāmena,</i></a><br>
<a><i>hessati satthu sāvikā’.</i></a></p>
<p><a data-ref="sc7, ms20Ap2_930, msdiv226"><i>Taṃ sutvā muditā hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacittā paricariṃ,</i></a><br>
<a><i>paccayehi vināyakaṃ.</i></a></p>
<p><a data-ref="sc8, ms20Ap2_931, msdiv227"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc9, ms20Ap2_932, msdiv228"><i>Pacchime ca bhave dāni,</i></a><br>
<a><i>jātā seṭṭhikule ahaṃ;</i></a><br>
<a><i>Sāvatthiyaṃ puravare,</i></a><br>
<a><i>iddhe phīte mahaddhane.</i></a></p>
<p><a data-ref="sc10, ms20Ap2_933, msdiv229"><i>Yadā ca yobbanappattā,</i></a><br>
<a><i>gantvā patikulaṃ ahaṃ;</i></a><br>
<a><i>Dasa puttāni ajaniṃ,</i></a><br>
<a><i>surūpāni visesato.</i></a></p>
<p><a data-ref="sc11, ms20Ap2_934, msdiv230"><i>Sukhedhitā ca te sabbe,</i></a><br>
<a><i>jananettamanoharā;</i></a><br>
<a><i>Amittānampi rucitā,</i></a><br>
<a><i>mama pageva te piyā.</i></a></p>
<p><a data-ref="sc12, ms20Ap2_935, msdiv231"><i>Tato mayhaṃ akāmāya,</i></a><br>
<a><i>dasaputtapurakkhato;</i></a><br>
<a><i>Pabbajittha sa me bhattā,</i></a><br>
<a><i>devadevassa sāsane.</i></a></p>
<p><a data-ref="sc13, ms20Ap2_936, msdiv232"><i>Tadekikā vicintesiṃ,</i></a><br>
<a><i>‘jīvitenālamatthu me;</i></a><br>
<a><i>Cattāya patiputtehi,</i></a><br>
<a><i>vuḍḍhāya ca varākiyā.</i></a></p>
<p><a data-ref="sc14, ms20Ap2_937, msdiv233"><i>Ahampi tattha gacchissaṃ,</i></a><br>
<a><i>sampatto yattha me pati’;</i></a><br>
<a><i>Evāhaṃ cintayitvāna,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc15, ms20Ap2_938, msdiv234"><i>Tato ca maṃ bhikkhuniyo,</i></a><br>
<a><i>ekaṃ bhikkhunupassaye;</i></a><br>
<a><i>Vihāya gacchumovādaṃ,</i></a><br>
<a><i>‘tāpehi udakaṃ’ iti.</i></a></p>
<p><a data-ref="sc16, ms20Ap2_939, msdiv235"><i>Tadā udakamāhitvā,</i></a><br>
<a><i>okiritvāna kumbhiyā;</i></a><br>
<a><i>Culle ṭhapetvā āsīnā,</i></a><br>
<a><i>tato cittaṃ samādahiṃ.</i></a></p>
<p><a data-ref="sc17, ms20Ap2_940, msdiv236"><i>Khandhe aniccato disvā,</i></a><br>
<a><i>dukkhato ca anattato;</i></a><br>
<a><i>Khepetvā āsave sabbe,</i></a><br>
<a><i>arahattamapāpuṇiṃ.</i></a></p>
<p><a data-ref="sc18, ms20Ap2_941, msdiv237"><i>Tadāgantvā bhikkhuniyo,</i></a><br>
<a><i>uṇhodakamapucchisuṃ;</i></a><br>
<a><i>Tejodhātumadhiṭṭhāya,</i></a><br>
<a><i>khippaṃ santāpayiṃ jalaṃ.</i></a></p>
<p><a data-ref="sc19, pts-vp-pli2.578, ms20Ap2_942, msdiv238"><i>Vimhitā tā jinavaraṃ,</i></a><br>
<a><i>etamatthamasāvayuṃ;</i></a><br>
<a><i>Taṃ sutvā mudito nātho,</i></a><br>
<a><i>imaṃ gāthaṃ abhāsatha.</i></a></p>
<p><a data-ref="sc20, ms20Ap2_943, msdiv239"><i>‘Yo ca vassasataṃ jīve,</i></a><br>
<a><i>kusīto hīnavīriyo;</i></a><br>
<a><i>Ekāhaṃ jīvitaṃ seyyo,</i></a><br>
<a><i>vīriyamārabhato daḷhaṃ’.</i></a></p>
<p><a data-ref="sc21, ms20Ap2_944, msdiv240"><i>Ārādhito mahāvīro,</i></a><br>
<a><i>mayā suppaṭipattiyā;</i></a><br>
<a><i>Āraddhavīriyānaggaṃ,</i></a><br>
<a><i>mamāha sa mahāmuni.</i></a></p>
<p><a data-ref="sc22, ms20Ap2_945, msdiv241"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavā.</i></a></p>
<p><a data-ref="sc23, ms20Ap2_946, msdiv242"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc24, ms20Ap2_947, msdiv243"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc25, ms20Ap2_948"><i>Itthaṃ sudaṃ soṇā bhikkhunī imā gāthāyo abhāsitthāti.</i></a></p>
<p class="endsutta"><a data-ref="sc26, ms20Ap2_949"><i>Soṇātheriyāpadānaṃ chaṭṭhaṃ.</i></a></p>
</article>
</section>
</div>
</body>
</html>
