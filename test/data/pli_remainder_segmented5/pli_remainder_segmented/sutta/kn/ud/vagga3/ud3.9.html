<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.9">
<article>
<div class="hgroup">
<p class="division"><a><i>Udāna 3.9</i></a></p>
<h1><a><i>Sippasutta</i></a></h1>
</div>
<p><span class="evam"><a data-ref="sc1, ms18Ud_226, msdiv29"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena sambahulānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi:</i></a> <a><i>“ko nu kho, āvuso, sippaṃ jānāti?</i></a> <a><i>Ko kiṃ sippaṃ sikkhi?</i></a> <a><i>Kataraṃ sippaṃ sippānaṃ aggan”ti?</i></a></p>
<p><a data-var="kāveyyasippaṃ → kābyasippaṃ (cck, sya1ed)" data-ref="sc2, pts-vp-pli32, ms18Ud_227"><i>Tatthekacce evamāhaṃsu:</i></a> <a data-var="khattavijjāsippaṃ → khettavijjāsippaṃ (si, sya-all, pts-vp-pli1)"><i>“hatthisippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“assasippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“rathasippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“dhanusippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“tharusippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“muddāsippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“gaṇanāsippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“saṅkhānasippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“lekhāsippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“kāveyyasippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“lokāyatasippaṃ sippānaṃ aggan”ti.</i></a> <a><i>Ekacce evamāhaṃsu:</i></a> <a><i>“khattavijjāsippaṃ sippānaṃ aggan”ti.</i></a> <a><i>Ayañcarahi tesaṃ bhikkhūnaṃ antarākathā hoti vippakatā.</i></a></p>
<p><a data-ref="sc3, ms18Ud_228"><i>Atha kho bhagavā sāyanhasamayaṃ paṭisallānā vuṭṭhito yena maṇḍalamāḷo tenupasaṅkami; upasaṅkamitvā paññatte āsane nisīdi.</i></a> <a><i>Nisajja kho bhagavā bhikkhū āmantesi:</i></a> <a><i>“kāya nuttha, bhikkhave, etarahi kathāya sannisinnā, kā ca pana vo antarākathā vippakatā”ti?</i></a></p>
<p><a data-ref="sc4, ms18Ud_229"><i>“Idha, bhante, amhākaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ ayamantarākathā udapādi:</i></a> <a><i>‘ko nu kho, āvuso, sippaṃ jānāti?</i></a> <a><i>Ko kiṃ sippaṃ sikkhi?</i></a> <a><i>Kataraṃ sippaṃ sippānaṃ aggan’ti?</i></a></p>
<p><a data-ref="sc5, ms18Ud_230"><i>Tatthekacce evamāhaṃsu:</i></a> <a><i>‘hatthisippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘assasippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘rathasippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘dhanusippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘tharusippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘muddāsippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘gaṇanāsippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘saṅkhānasippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘lekhāsippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘kāveyyasippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘lokāyatasippaṃ sippānaṃ aggan’ti.</i></a> <a><i>Ekacce evamāhaṃsu:</i></a> <a><i>‘khattavijjāsippaṃ sippānaṃ aggan’ti.</i></a> <a><i>Ayaṃ kho no, bhante, antarākathā hoti vippakatā, atha bhagavā anuppatto”ti.</i></a></p>
<p><a data-ref="sc6, ms18Ud_231"><i>“Na khvetaṃ, bhikkhave, tumhākaṃ patirūpaṃ kulaputtānaṃ saddhā agārasmā anagāriyaṃ pabbajitānaṃ yaṃ tumhe evarūpiṃ kathaṃ katheyyātha.</i></a> <a><i>Sannipatitānaṃ vo, bhikkhave, dvayaṃ karaṇīyaṃ—</i></a> <a><i>dhammī vā kathā ariyo vā tuṇhībhāvo”ti.</i></a></p>
<p><a data-ref="sc7, ms18Ud_232"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc8, vns33, ms18Ud_233"><i>“Asippajīvī lahu atthakāmo,</i></a><br>
<a><i>Yatindriyo sabbadhi vippamutto;</i></a><br>
<a><i>Anokasārī amamo nirāso,</i></a><br>
<a><i>Hitvā mānaṃ ekacaro sa bhikkhū”ti.</i></a></p>
</blockquote>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
