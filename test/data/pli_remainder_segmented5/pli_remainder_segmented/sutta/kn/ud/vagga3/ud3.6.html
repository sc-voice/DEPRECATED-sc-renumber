<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.6">
<article>
<div class="hgroup">
<p class="division"><a><i>Udāna 3.6</i></a></p>
<h1><a><i>Pilindavacchasutta</i></a></h1>
</div>
<p><span class="evam"><a data-var="pilindavaccho → pilindivaccha (bj)" data-ref="sc1, ms18Ud_203, msdiv26"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena āyasmā pilindavaccho bhikkhū vasalavādena samudācarati.</i></a> <a><i>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a> <a><i>“āyasmā, bhante, pilindavaccho bhikkhū vasalavādena samudācaratī”ti.</i></a></p>
<p><a data-var="pilindavaccha → vaccha (sya-all)" data-ref="sc2, ms18Ud_204"><i>Atha kho bhagavā aññataraṃ bhikkhuṃ āmantesi:</i></a> <a><i>“ehi tvaṃ, bhikkhu, mama vacanena pilindavacchaṃ bhikkhuṃ āmantehi:</i></a> <a><i>‘satthā taṃ, āvuso pilindavaccha, āmantetī’”ti.</i></a> <a><i>“Evaṃ, bhante”ti kho so bhikkhu bhagavato paṭissutvā yenāyasmā pilindavaccho tenupasaṅkami; upasaṅkamitvā āyasmantaṃ pilindavacchaṃ etadavoca:</i></a> <a><i>“satthā taṃ, āvuso pilindavaccha, āmantetī”ti.</i></a></p>
<p><a data-ref="sc3, ms18Ud_205"><i>“Evamāvuso”ti kho āyasmā pilindavaccho tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinnaṃ kho āyasmantaṃ pilindavacchaṃ bhagavā etadavoca:</i></a> <a><i>“saccaṃ kira tvaṃ, vaccha, bhikkhū vasalavādena samudācarasī”ti?</i></a> <a><i>“Evaṃ, bhante”ti.</i></a></p>
<p><a data-var="samudāciṇṇo → ajjhāciṇṇo (sya-all, pts-vp-pli1, mr aṭṭhakathāyaṃ pāṭhantaraṃ)" data-ref="sc4, pts-vp-pli29, ms18Ud_206"><i>Atha kho bhagavā āyasmato pilindavacchassa pubbenivāsaṃ manasi karitvā bhikkhū āmantesi:</i></a> <a><i>“mā kho tumhe, bhikkhave, vacchassa bhikkhuno ujjhāyittha.</i></a> <a><i>Na, bhikkhave, vaccho dosantaro bhikkhū vasalavādena samudācarati.</i></a> <a><i>Vacchassa, bhikkhave, bhikkhuno pañca jātisatāni abbokiṇṇāni brāhmaṇakule paccājātāni.</i></a> <a><i>So tassa vasalavādo dīgharattaṃ samudāciṇṇo.</i></a> <a><i>Tenāyaṃ vaccho bhikkhū vasalavādena samudācaratī”ti.</i></a></p>
<p><a data-ref="sc5, ms18Ud_207"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc6, vns30, ms18Ud_208"><i>“Yamhi na māyā vasatī na māno,</i></a><br>
<a><i>Yo vītalobho amamo nirāso;</i></a><br>
<a data-var="Paṇunnakodho → panunnakodho (bj); panuṇṇakodho (sya-all, csp1ed ^pe1#80 [Ariyasaccappakāsanapaṭhamabhūmi])"><i>Paṇunnakodho abhinibbutatto,</i></a><br>
<a><i>So brāhmaṇo so samaṇo sa bhikkhū”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
