<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.2">
<article>
<div class="hgroup">
<p class="division"><a><i>Udāna 3.2</i></a></p>
<h1><a><i>Nandasutta</i></a></h1>
</div>
<p><span class="evam"><a data-ref="sc1, ms18Ud_158, msdiv22"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā nando bhagavato bhātā mātucchāputto sambahulānaṃ bhikkhūnaṃ evamāroceti:</i></a> <a><i>“anabhirato ahaṃ, āvuso, brahmacariyaṃ carāmi;</i></a> <a><i>na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī”ti.</i></a></p>
<p><a data-ref="sc2, pts-vp-pli22, ms18Ud_159"><i>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho so bhikkhu bhagavantaṃ etadavoca:</i></a> <a><i>“āyasmā, bhante, nando bhagavato bhātā mātucchāputto sambahulānaṃ bhikkhūnaṃ evamāroceti:</i></a> <a><i>‘anabhirato ahaṃ, āvuso, brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī’”ti.</i></a></p>
<p><a data-ref="sc3, ms18Ud_160"><i>Atha kho bhagavā aññataraṃ bhikkhuṃ āmantesi:</i></a> <a><i>“ehi tvaṃ, bhikkhu, mama vacanena nandaṃ bhikkhuṃ āmantehi:</i></a> <a><i>‘satthā taṃ, āvuso nanda, āmantetī’”ti.</i></a> <a><i>“Evaṃ, bhante”ti kho so bhikkhu bhagavato paṭissutvā yenāyasmā nando tenupasaṅkami; upasaṅkamitvā āyasmantaṃ nandaṃ etadavoca:</i></a> <a><i>“satthā taṃ, āvuso nanda, āmantetī”ti.</i></a></p>
<p><a data-ref="sc4, ms18Ud_161"><i>“Evamāvuso”ti kho āyasmā nando tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinnaṃ kho āyasmantaṃ nandaṃ bhagavā etadavoca:</i></a></p>
<p><a data-ref="sc5, ms18Ud_162"><i>“Saccaṃ kira tvaṃ, nanda, sambahulānaṃ bhikkhūnaṃ evamārocesi:</i></a> <a><i>‘anabhirato ahaṃ, āvuso, brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī’”ti?</i></a> <a><i>“Evaṃ, bhante”ti.</i></a></p>
<p><a data-var="maṃ → mama (sya-all)" data-ref="sc6, ms18Ud_163"><i>“Kissa pana tvaṃ, nanda, anabhirato brahmacariyaṃ carasi, na sakkosi brahmacariyaṃ sandhāretuṃ, sikkhaṃ paccakkhāya hīnāyāvattissasī”ti?</i></a> <a data-var="nikkhamantassa → nikkhamantaṃ (pts-vp-pli1 aṭṭhakathāyaṃ pāṭhantaraṃ)"><i>“Sākiyānī maṃ, bhante, janapadakalyāṇī gharā nikkhamantassa upaḍḍhullikhitehi kesehi apaloketvā maṃ etadavoca:</i></a> <a><i>‘tuvaṭaṃ kho, ayyaputta, āgaccheyyāsī’ti.</i></a> <a><i>So kho ahaṃ, bhante, tamanussaramāno anabhirato brahmacariyaṃ carāmi, na sakkomi brahmacariyaṃ sandhāretuṃ, sikkhaṃ paccakkhāya hīnāyāvattissāmī”ti.</i></a></p>
<p><a data-var="samiñjitaṃ → sammiñjitaṃ (bj, sya-all, km, pts-vp-pli1)" data-ref="sc7, ms18Ud_164"><i>Atha kho bhagavā āyasmantaṃ nandaṃ bāhāyaṃ gahetvā—</i></a> <a data-var="samiñjeyya → sammiñjeyya (bj, sya-all, km, pts-vp-pli1)"><i>seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;</i></a> <a><i>evamevaṃ—</i></a> <a><i>jetavane antarahito devesu tāvatiṃsesu pāturahosi.</i></a></p>
<p><a data-ref="sc8, ms18Ud_165"><i>Tena kho pana samayena pañcamattāni accharāsatāni sakkassa devānamindassa upaṭṭhānaṃ āgatāni honti kakuṭapādāni.</i></a> <a><i>Atha kho bhagavā āyasmantaṃ nandaṃ āmantesi:</i></a> <a><i>“passasi no tvaṃ, nanda, imāni pañca accharāsatāni kakuṭapādānī”ti?</i></a> <a><i>“Evaṃ, bhante”ti.</i></a></p>
<p><a data-var="saṅkhyampi → saṅkhampi (bj)" data-ref="sc9, pts-vp-pli23, ms18Ud_166"><i>“Taṃ kiṃ maññasi, nanda, katamā nu kho abhirūpatarā vā dassanīyatarā vā pāsādikatarā vā, sākiyānī vā janapadakalyāṇī, imāni vā pañca accharāsatāni kakuṭapādānī”ti?</i></a> <a data-var="nopeti kalabhāgampi nopeti upanidhimpi nopeti → na upeti, kalampi na upeti, kalabhāgampi na upeti, upanidhimpi na upeti (si), na upeti, kalabhāgampi na upeti, upanidhimpi na upeti (sya-all, pts-vp-pli1ed)"><i>“Seyyathāpi, bhante, paluṭṭhamakkaṭī kaṇṇanāsacchinnā;</i></a> <a><i>evamevaṃ kho, bhante, sākiyānī janapadakalyāṇī imesaṃ pañcannaṃ accharāsatānaṃ upanidhāya saṅkhyampi nopeti kalabhāgampi nopeti upanidhimpi nopeti.</i></a> <a><i>Atha kho imāni pañca accharāsatāni abhirūpatarāni ceva dassanīyatarāni ca pāsādikatarāni cā”ti.</i></a></p>
<p><a data-var="bhagavati brahmacariye”ti → bhagavā brahmacariyeti (sya-all, pts-vp-pli1); bhagavā brahmacariyanti (mr)" data-ref="sc10, ms18Ud_167"><i>“Abhirama, nanda, abhirama, nanda.</i></a> <a><i>Ahaṃ te pāṭibhogo pañcannaṃ accharāsatānaṃ paṭilābhāya kakuṭapādānan”ti.</i></a> <a><i>“Sace me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, abhiramissāmahaṃ, bhante, bhagavati brahmacariye”ti.</i></a></p>
<p><a data-ref="sc11, ms18Ud_168"><i>Atha kho bhagavā āyasmantaṃ nandaṃ bāhāyaṃ gahetvā—</i></a> <a><i>seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;</i></a> <a><i>evamevaṃ—</i></a> <a><i>devesu tāvatiṃsesu antarahito jetavane pāturahosi.</i></a></p>
<p><a data-ref="sc12, ms18Ud_169"><i>Assosuṃ kho bhikkhū:</i></a> <a><i>“āyasmā kira nando bhagavato bhātā mātucchāputto accharānaṃ hetu brahmacariyaṃ carati;</i></a> <a><i>bhagavā kirassa pāṭibhogo pañcannaṃ accharāsatānaṃ paṭilābhāya kakuṭapādānan”ti.</i></a></p>
<p><a data-ref="sc13, ms18Ud_170"><i>Atha kho āyasmato nandassa sahāyakā bhikkhū āyasmantaṃ nandaṃ bhatakavādena ca upakkitakavādena ca samudācaranti:</i></a> <a><i>“bhatako kirāyasmā nando upakkitako kirāyasmā nando accharānaṃ hetu brahmacariyaṃ carati;</i></a> <a><i>bhagavā kirassa pāṭibhogo pañcannaṃ accharāsatānaṃ paṭilābhāya kakuṭapādānan”ti.</i></a></p>
<p><a data-ref="sc14, ms18Ud_171"><i>Atha kho āyasmā nando sahāyakānaṃ bhikkhūnaṃ bhatakavādena ca upakkitakavādena ca aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva—</i></a> <a><i>yassatthāya kulaputtā sammadeva agārasmā anagāriyaṃ pabbajanti, tadanuttaraṃ—</i></a> <a><i>brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi.</i></a> <a><i>“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.</i></a> <a><i>Aññataro kho panāyasmā nando arahataṃ ahosi.</i></a></p>
<p><a data-ref="sc15, pts-vp-pli24, ms18Ud_172"><i>Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi.</i></a> <a><i>Ekamantaṃ ṭhitā kho sā devatā bhagavantaṃ etadavoca:</i></a> <a><i>“āyasmā, bhante, nando bhagavato bhātā mātucchāputto āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</i></a> <a><i>Bhagavatopi kho ñāṇaṃ udapādi:</i></a> <a><i>“nando āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</i></a></p>
<p><a data-var="kho tvaṃ, nanda → kho te nanda (bj, sya-all, pts-vp-pli1); kho nanda (mr)" data-ref="sc16, ms18Ud_173"><i>Atha kho āyasmā nando tassā rattiyā accayena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā nando bhagavantaṃ etadavoca:</i></a> <a><i>“yaṃ me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, muñcāmahaṃ, bhante, bhagavantaṃ etasmā paṭissavā”ti.</i></a> <a><i>“Mayāpi kho tvaṃ, nanda, cetasā ceto paricca vidito:</i></a> <a><i>‘nando āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.</i></a> <a><i>Devatāpi me etamatthaṃ ārocesi:</i></a> <a><i>‘āyasmā, bhante, nando bhagavato bhātā mātucchāputto āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.</i></a> <a><i>Yadeva kho te, nanda, anupādāya āsavehi cittaṃ vimuttaṃ, athāhaṃ mutto etasmā paṭissavā”ti.</i></a></p>
<p><a data-ref="sc17, ms18Ud_174"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc18, vns26, ms18Ud_175"><i>“Yassa nittiṇṇo paṅko,</i></a><br>
<a data-var="kāmakaṇḍako → kāmakaṇṭako (bj, sya-all, pts-vp-pli1)"><i>Maddito kāmakaṇḍako;</i></a><br>
<a><i>Mohakkhayaṃ anuppatto,</i></a><br>
<a><i>Sukhadukkhesu na vedhatī sa bhikkhū”ti.</i></a></p>
</blockquote>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
