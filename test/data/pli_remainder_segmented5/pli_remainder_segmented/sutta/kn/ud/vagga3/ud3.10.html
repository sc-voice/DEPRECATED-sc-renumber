<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud3.10">
<article>
<div class="hgroup">
<p class="division"><a><i>Udāna 3.10</i></a></p>
<h1><a data-var="Lokasutta → lokavolokanasuttaṃ (bj)"><i>Lokasutta</i></a></h1>
</div>
<p><span class="evam"><a data-ref="sc1, ms18Ud_235, msdiv30"><i>Evaṃ me sutaṃ—</i></a></span> <a><i> ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho.</i></a> <a><i>Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.</i></a></p>
<p><a data-var="mohajehipi → mohajehipīti (sabbattha)" data-ref="sc2, ms18Ud_236"><i>Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṃ volokesi.</i></a> <a><i>Addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne—</i></a> <a><i>rāgajehipi, dosajehipi, mohajehipi.</i></a></p>
<p><a data-ref="sc3, ms18Ud_237"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns34, ms18Ud_238"><i>“Ayaṃ loko santāpajāto,</i></a><br>
<a><i>Phassapareto rogaṃ vadati attato;</i></a><br>
<a data-var="yena hi maññati → yena hi maññati (sya-all); yena yena hi maññanti (^ne6#288 [Sāsanapaṭṭhāna]; ^pe2#15 [Sāsanapaṭṭhānadutiyabhūmi])"><i>Yena yena hi maññati,</i></a><br>
<a><i>Tato taṃ hoti aññathā.</i></a></p>
<p><a data-ref="sc5, vns35, pts-vp-pli33, ms18Ud_239"><i>Aññathābhāvī bhavasatto loko,</i></a><br>
<a><i>Bhavapareto bhavamevābhinandati;</i></a><br>
<a><i>Yadabhinandati taṃ bhayaṃ,</i></a><br>
<a><i>Yassa bhāyati taṃ dukkhaṃ;</i></a><br>
<a><i>Bhavavippahānāya kho,</i></a><br>
<a><i>Panidaṃ brahmacariyaṃ vussati.</i></a></p>
</blockquote>
<p><a data-ref="sc6, ms18Ud_240"><i>‘Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbe te avippamuttā bhavasmā’ti vadāmi.</i></a> <a><i>‘Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbe te anissaṭā bhavasmā’ti vadāmi.</i></a></p>
<p><a data-var="Upadhiñhi → upadhiṃ (bj); upadhīhi (si, pts-vp-pli1); sabbupadhiṃ hi (sya-all)" data-ref="sc7, ms18Ud_241"><i>Upadhiñhi paṭicca dukkhamidaṃ sambhoti, sabbupādānakkhayā natthi dukkhassa sambhavo.</i></a> <a data-var="aparimuttā → bhavā aparimuttā (bj); vā aparimuttā (sya-all)"><i>Lokamimaṃ passa;</i></a> <a><i>puthū avijjāya paretā bhūtā bhūtaratā aparimuttā;</i></a> <a><i>ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammāti.</i></a></p>
<blockquote class="gatha">
<p><a data-ref="sc8, vns36, ms18Ud_242"><i>Evametaṃ yathābhūtaṃ,</i></a><br>
<a><i>Sammappaññāya passato;</i></a><br>
<a><i>Bhavataṇhā pahīyati,</i></a><br>
<a><i>Vibhavaṃ nābhinandati;</i></a><br>
<a><i>Sabbaso taṇhānaṃ khayā,</i></a><br>
<a><i>Asesavirāganirodho nibbānaṃ.</i></a></p>
<p><a data-ref="sc9, vns37, ms18Ud_243"><i>Tassa nibbutassa bhikkhuno,</i></a><br>
<a data-var="Anupādā → anupādānā (bj)"><i>Anupādā punabbhavo na hoti;</i></a><br>
<a><i>Abhibhūto māro vijitasaṅgāmo,</i></a><br>
<a><i>Upaccagā sabbabhavāni tādī”ti.</i></a></p>
</blockquote>
<p class="endsection"><a><i>Dasamaṃ.</i></a></p>
<p class="endsection"><a><i>Nandavaggo tatiyo.</i></a></p>
<blockquote class="uddanagatha">
<p><a data-ref="sc10, ms18Ud_247"><i>Kammaṃ nando yasojo ca,</i></a><br>
<a><i>sāriputto ca kolito;</i></a><br>
<a data-var="Pilindo → pilindi (bj)"><i>Pilindo kassapo piṇḍo,</i></a><br>
<a><i>sippaṃ lokena te dasāti.</i></a></p>
</blockquote>
</article>
</section>
</div>
</body>
</html>
