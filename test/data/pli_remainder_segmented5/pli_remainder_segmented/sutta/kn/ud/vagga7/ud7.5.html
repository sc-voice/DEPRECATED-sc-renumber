<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud7.5">
<article>
<div class="hgroup">
<p class="division"><a><i>Udāna 7.5</i></a></p>
<h1><a data-var="Aparalakuṇḍakabhaddiyasutta → lakuṇḍabhaddiyasuttaṃ (bj)"><i>Aparalakuṇḍakabhaddiyasutta</i></a></h1>
</div>
<p><span class="evam"><a data-ref="sc1, ms18Ud_623, msdiv65"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā lakuṇḍakabhaddiyo sambahulānaṃ bhikkhūnaṃ piṭṭhito piṭṭhito yena bhagavā tenupasaṅkami.</i></a></p>
<p><a data-ref="sc2, ms18Ud_624"><i>Addasā kho bhagavā āyasmantaṃ lakuṇḍakabhaddiyaṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpaṃ.</i></a> <a><i>Disvāna bhikkhū āmantesi:</i></a></p>
<p><a data-ref="sc3, ms18Ud_625"><i>“Passatha no tumhe, bhikkhave, etaṃ bhikkhuṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpan”ti?</i></a> <a><i>“Evaṃ, bhante”ti.</i></a></p>
<p><a data-var="Yassa catthāya → yassatthāya (bj, mr)" data-ref="sc4, ms18Ud_626"><i>“Eso, bhikkhave, bhikkhu mahiddhiko mahānubhāvo.</i></a> <a><i>Na ca sā samāpatti sulabharūpā yā tena bhikkhunā asamāpannapubbā—</i></a> <a><i>Yassa catthāya kulaputtā sammadeva agārasmā anagāriyaṃ pabbajanti, tadanuttaraṃ—</i></a> <a><i>brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti.</i></a></p>
<p><a data-ref="sc5, ms18Ud_627"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-var="Nelaṅgo → nelaggo (bj, pts-vp-pli1)" data-ref="sc6, vns80, ms18Ud_628"><i>“Nelaṅgo setapacchādo,</i></a><br>
<a><i>ekāro vattatī ratho;</i></a><br>
<a><i>Anīghaṃ passa āyantaṃ,</i></a><br>
<a><i>chinnasotaṃ abandhanan”ti.</i></a></p>
</blockquote>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
