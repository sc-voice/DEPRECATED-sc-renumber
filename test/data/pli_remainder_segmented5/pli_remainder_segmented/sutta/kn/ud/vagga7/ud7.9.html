<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud7.9">
<article>
<div class="hgroup">
<p class="division"><a><i>Udāna 7.9</i></a></p>
<h1><a><i>Udapānasutta</i></a></h1>
</div>
<p><span class="evam"><a data-var="thūṇaṃ → thūnaṃ (bj, sya-all, pts-vp-pli1)" data-ref="sc1, ms18Ud_644, msdiv69"><i>Evaṃ me sutaṃ—</i></a></span> <a data-var="() → (atha kho te thūṇeyyakā brāhmaṇagahapatikā) (?)"><i> ekaṃ samayaṃ bhagavā mallesu cārikaṃ caramāno mahatā bhikkhusaṃghena saddhiṃ yena thūṇaṃ nāma mallānaṃ brāhmaṇagāmo tadavasari.</i></a> <a><i>Assosuṃ kho thūṇeyyakā brāhmaṇagahapatikā:</i></a> <a><i>“samaṇo khalu, bho, gotamo sakyaputto sakyakulā pabbajito mallesu cārikaṃ caramāno mahatā bhikkhusaṃghena saddhiṃ thūṇaṃ anuppatto”ti.</i></a> <a><i>() Udapānaṃ tiṇassa ca bhusassa ca yāva mukhato pūresuṃ:</i></a> <a><i>“mā te muṇḍakā samaṇakā pānīyaṃ apaṃsū”ti.</i></a></p>
<p><a data-ref="sc2, ms18Ud_645"><i>Atha kho bhagavā maggā okkamma yena rukkhamūlaṃ tenupasaṅkami; upasaṅkamitvā paññatte āsane nisīdi.</i></a> <a><i>Nisajja kho bhagavā āyasmantaṃ ānandaṃ āmantesi:</i></a> <a><i>“iṅgha me tvaṃ, ānanda, etamhā udapānā pānīyaṃ āharā”ti.</i></a></p>
<p><a data-ref="sc3, ms18Ud_646"><i>Evaṃ vutte, āyasmā ānando bhagavantaṃ etadavoca:</i></a> <a><i>“idāni so, bhante, udapāno thūṇeyyakehi brāhmaṇagahapatikehi tiṇassa ca bhusassa ca yāva mukhato pūrito:</i></a> <a><i>‘mā te muṇḍakā samaṇakā pānīyaṃ apaṃsū’”ti.</i></a></p>
<p><a data-var="vissandanto → visandanto (sya-all); vissando (mr)" data-ref="sc4, ms18Ud_647"><i>Dutiyampi kho …pe…</i></a> <a><i>tatiyampi kho bhagavā āyasmantaṃ ānandaṃ āmantesi:</i></a> <a><i>“iṅgha me tvaṃ, ānanda, etamhā udapānā pānīyaṃ āharā”ti.</i></a> <a><i>“Evaṃ, bhante”ti kho āyasmā ānando bhagavato paṭissutvā pattaṃ gahetvā yena so udapāno tenupasaṅkami.</i></a> <a><i>Atha kho so udapāno āyasmante ānande upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi.</i></a></p>
<p><a data-ref="sc5, pts-vp-pli79, ms18Ud_648"><i>Atha kho āyasmato ānandassa etadahosi:</i></a> <a><i>“acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā.</i></a> <a><i>Ayañhi so udapāno mayi upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe ṭhito”ti.</i></a> <a><i>Pattena pānīyaṃ ādāya yena bhagavā tenupasaṅkami; upasaṅkamitvā bhagavantaṃ etadavoca:</i></a> <a><i>“acchariyaṃ, bhante, abbhutaṃ, bhante, tathāgatassa mahiddhikatā mahānubhāvatā.</i></a> <a><i>Ayañhi so, bhante, udapāno mayi upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi.</i></a> <a><i>Pivatu bhagavā pānīyaṃ, pivatu sugato pānīyan”ti.</i></a></p>
<p><a data-ref="sc6, ms18Ud_649"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc7, vns84, ms18Ud_650"><i>“Kiṃ kayirā udapānena,</i></a><br>
<a><i>Āpā ce sabbadā siyuṃ;</i></a><br>
<a><i>Taṇhāya mūlato chetvā,</i></a><br>
<a><i>Kissa pariyesanaṃ care”ti.</i></a></p>
</blockquote>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
