<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud7.6">
<article>
<div class="hgroup">
<p class="division"><a><i>Udāna 7.6</i></a></p>
<h1><a><i>Taṇhāsaṅkhayasutta</i></a></h1>
</div>
<p><span class="evam"><a data-var="aññāsikoṇḍañño → aññātakoṇḍañño (sabbattha)" data-ref="sc1, pts-vp-pli77, ms18Ud_630, msdiv66"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā aññāsikoṇḍañño bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamāno.</i></a></p>
<p><a data-ref="sc2, ms18Ud_631"><i>Addasā kho bhagavā āyasmantaṃ aññāsikoṇḍaññaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamānaṃ.</i></a></p>
<p><a data-ref="sc3, ms18Ud_632"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns81, ms18Ud_633"><i>“Yassa mūlaṃ chamā natthi,</i></a><br>
<a><i>paṇṇā natthi kuto latā;</i></a><br>
<a><i>Taṃ dhīraṃ bandhanā muttaṃ,</i></a><br>
<a><i>ko taṃ ninditumarahati;</i></a><br>
<a><i>Devāpi naṃ pasaṃsanti,</i></a><br>
<a><i>brahmunāpi pasaṃsito”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
