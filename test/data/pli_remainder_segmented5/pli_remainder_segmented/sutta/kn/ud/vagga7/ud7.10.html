<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud7.10">
<article>
<div class="hgroup">
<p class="division"><a><i>Udāna 7.10</i></a></p>
<h1><a data-var="Utenasutta → udenasuttaṃ (bj)"><i>Utenasutta</i></a></h1>
</div>
<p><span class="evam"><a data-var="utenassa → udenassa (bj, sya-all, pts-vp-pli1)" data-ref="sc1, ms18Ud_652, msdiv70"><i>Evaṃ me sutaṃ—</i></a></span> <a data-var="pañca ca itthisatāni → pañca itthisatāni (bj, sya-all, pts-vp-pli1)"><i> ekaṃ samayaṃ bhagavā kosambiyaṃ viharati ghositārāme.</i></a> <a><i>Tena kho pana samayena rañño utenassa uyyānagatassa antepuraṃ daḍḍhaṃ hoti, pañca ca itthisatāni kālaṅkatāni honti sāmāvatīpamukhāni.</i></a></p>
<p><a data-ref="sc2, ms18Ud_653"><i>Atha kho sambahulā bhikkhū pubbaṇhasamayaṃ nivāsetvā pattacīvaramādāya kosambiṃ piṇḍāya pāvisiṃsu.</i></a> <a><i>Kosambiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a> <a><i>“idha, bhante, rañño utenassa uyyānagatassa antepuraṃ daḍḍhaṃ, pañca ca itthisatāni kālaṅkatāni sāmāvatīpamukhāni.</i></a> <a><i>Tāsaṃ, bhante, upāsikānaṃ kā gati ko abhisamparāyo”ti?</i></a></p>
<p><a data-ref="sc3, ms18Ud_654"><i>“Santettha, bhikkhave, upāsikāyo sotāpannā, santi sakadāgāminiyo, santi anāgāminiyo.</i></a> <a><i>Sabbā tā, bhikkhave, upāsikāyo anipphalā kālaṅkatā”ti.</i></a></p>
<p><a data-ref="sc4, ms18Ud_655"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc5, vns85, ms18Ud_656"><i>“Mohasambandhano loko,</i></a><br>
<a><i>bhabbarūpova dissati;</i></a><br>
<a data-var="Upadhibandhano → upadhisambandhano (si)"><i>Upadhibandhano bālo,</i></a><br>
<a><i>tamasā parivārito;</i></a><br>
<a data-var="Sassatoriva → sassati viya (bj, pts-vp-pli1); assarī viya (^ne4#261 [Vibhaṅga/ Paññattihāravibhaṅga])"><i>Sassatoriva khāyati,</i></a><br>
<a><i>passato natthi kiñcanan”ti.</i></a></p>
</blockquote>
<p class="endsection"><a><i>Dasamaṃ.</i></a></p>
<blockquote class="uddanagatha">
<p><a data-ref="sc6, ms18Ud_659"><i>Dve bhaddiyā dve ca sattā,</i></a><br>
<a><i>lakuṇḍako taṇhākkhayo;</i></a><br>
<a><i>Papañcakhayo ca kaccāno,</i></a><br>
<a><i>udapānañca utenoti.</i></a></p>
</blockquote>
<p class="endsection"><a><i>Cūḷavaggo sattamo.</i></a></p>
</article>
</section>
</div>
</body>
</html>
