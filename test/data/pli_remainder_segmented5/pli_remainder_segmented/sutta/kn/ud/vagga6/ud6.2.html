<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud6.2">
<article>
<div class="hgroup">
<p class="division"><a><i>Udāna 6.2</i></a></p>
<h1><a data-var="Sattajaṭilasutta → jaṭilasuttaṃ (bj)"><i>Sattajaṭilasutta</i></a></h1>
</div>
<p><span class="evam"><a data-ref="sc1, pts-vp-pli65, ms18Ud_475, msdiv52"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati pubbārāme migāramātupāsāde.</i></a> <a><i>Tena kho pana samayena bhagavā sāyanhasamayaṃ paṭisallānā vuṭṭhito bahidvārakoṭṭhake nisinno hoti.</i></a> <a><i>Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a></p>
<p><a data-var="khārivividhamādāya → khārīvividhamādāya (sya-all); khārīvidhamādāya (mr ^dn3#46 [Ambaṭṭhasutta/5. Catuapāyamukha])" data-ref="sc2, ms18Ud_476"><i>Tena kho pana samayena satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, parūḷhakacchanakhalomā khārivividhamādāya bhagavato avidūre atikkamanti.</i></a></p>
<p><a data-var="pathaviyaṃ → paṭhaviyaṃ (bj, sya-all, pts-vp-pli1)" data-ref="sc3, ms18Ud_477"><i>Addasā kho rājā pasenadi kosalo te satta ca jaṭile, satta ca nigaṇṭhe, satta ca acelake, satta ca ekasāṭake, satta ca paribbājake, parūḷhakacchanakhalome khārivividhamādāya bhagavato avidūre atikkamante.</i></a> <a><i>Disvāna uṭṭhāyāsanā ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena te satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, tenañjaliṃ paṇāmetvā tikkhattuṃ nāmaṃ sāvesi:</i></a> <a><i>“rājāhaṃ, bhante, pasenadi kosalo;</i></a> <a><i>rājāhaṃ, bhante, pasenadi kosalo;</i></a> <a><i>rājāhaṃ, bhante, pasenadi kosalo”ti.</i></a></p>
<p><a data-var="kho → ye ca kho (bj); ye ca te (sya-all); ye nu ke ci kho (pts-vp-pli1); ye te (^sn3.11#1 [11. Sattajaṭilasutta]); ye nu kho keci (?)" data-ref="sc4, ms18Ud_478"><i>Atha kho rājā pasenadi kosalo acirapakkantesu tesu sattasu ca jaṭilesu, sattasu ca nigaṇṭhesu, sattasu ca acelakesu, sattasu ca ekasāṭakesu, sattasu ca paribbājakesu, yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a data-var="tesaṃ → etesaṃ (sya-all, pts-vp-pli1)"><i>Ekamantaṃ nisinno kho rājā pasenadi kosalo bhagavantaṃ etadavoca:</i></a> <a data-var="aññatare”ti → aññatarāti (bj, mr); aññataroti (sya-all, pts-vp-pli1)"><i>“ye kho, bhante, loke arahanto vā arahattamaggaṃ vā samāpannā ete tesaṃ aññatare”ti.</i></a></p>
<p><a data-ref="sc5, ms18Ud_479"><i>“Dujjānaṃ kho etaṃ, mahārāja, tayā gihinā kāmabhoginā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—</i></a> <a><i>ime vā arahanto, ime vā arahattamaggaṃ samāpannāti.</i></a></p>
<p><a data-var="na ittaraṃ → na ittarena (bj, sya-all)" data-ref="sc6, pts-vp-pli66, ms18Ud_480"><i>Saṃvāsena kho, mahārāja, sīlaṃ veditabbaṃ.</i></a> <a><i>Tañca kho dīghena addhunā na ittaraṃ, manasikarotā no amanasikarotā, paññavatā no duppaññena.</i></a> <a><i>Saṃvohārena kho, mahārāja, soceyyaṃ veditabbaṃ.</i></a> <a><i>Tañca kho dīghena addhunā na ittaraṃ, manasikarotā no amanasikarotā, paññavatā no duppaññena.</i></a> <a><i>Āpadāsu kho, mahārāja, thāmo veditabbo.</i></a> <a><i>So ca kho dīghena addhunā na ittaraṃ, manasikarotā no amanasikarotā, paññavatā no duppaññena.</i></a> <a><i>Sākacchāya kho, mahārāja, paññā veditabbā.</i></a> <a><i>Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā”ti.</i></a></p>
<p><a data-var="subhāsitañcidaṃ → subhāsitamidaṃ (^sn3.11#1 [11. Sattajaṭilasutta])" data-ref="sc7, ms18Ud_481"><i>“Acchariyaṃ, bhante, abbhutaṃ, bhante.</i></a> <a><i>Yāva subhāsitañcidaṃ, bhante, bhagavatā:</i></a> <a><i>‘dujjānaṃ kho etaṃ, mahārāja, tayā gihinā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena—</i></a> <a><i>ime vā arahanto, ime vā arahattamaggaṃ samāpannāti.</i></a> <a><i>Saṃvāsena kho, mahārāja, sīlaṃ veditabbaṃ …pe…</i></a> <a><i>sākacchāya kho, mahārāja, paññā veditabbā.</i></a> <a><i>Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā’”ti.</i></a></p>
<p><a data-var="corā → carā (^sn3.11#1 [11. Sattajaṭilasutta]) | gacchanti → āgacchanti (bj, sya-all, pts-vp-pli1)" data-ref="sc8, ms18Ud_482"><i>“Ete, bhante, mama purisā corā ocarakā janapadaṃ ocaritvā gacchanti.</i></a> <a data-var="osārissāmi → otarissāmi (bj, sya-all); oyāyissāmi (bj-a, sya-a); osāpayissāmi (pts-vp-pli1 ^sn3.11#1 [11. Sattajaṭilasutta])"><i>Tehi paṭhamaṃ ociṇṇaṃ ahaṃ pacchā osārissāmi.</i></a> <a data-var="paricāressantī”ti → paricāriyanti (sya-all); paricārissantīti (pts-vp-pli1)"><i>Idāni te, bhante, taṃ rajojallaṃ pavāhetvā sunhātā suvilittā kappitakesamassū odātavatthavasanā pañcahi kāmaguṇehi samappitā samaṅgibhūtā paricāressantī”ti.</i></a></p>
<p><a data-ref="sc9, ms18Ud_483"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc10, vns65, ms18Ud_484"><i>“Na vāyameyya sabbattha,</i></a><br>
<a><i>nāññassa puriso siyā;</i></a><br>
<a><i>Nāññaṃ nissāya jīveyya,</i></a><br>
<a data-var="vaṇiṃ → vaṇī (sya-all); vāṇijjaṃ (pts-vp-pli1); vāṇijaṃ (mr)"><i>dhammena na vaṇiṃ care”ti.</i></a></p>
</blockquote>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
