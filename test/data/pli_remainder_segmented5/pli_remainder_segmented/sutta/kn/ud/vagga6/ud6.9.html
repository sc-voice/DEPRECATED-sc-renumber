<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud6.9">
<article>
<div class="hgroup">
<p class="division"><a><i>Udāna 6.9</i></a></p>
<h1><a data-var="Upātidhāvantisutta → upātisuttaṃ (bj)"><i>Upātidhāvantisutta</i></a></h1>
</div>
<p><span class="evam"><a data-ref="sc1, ms18Ud_587, msdiv59"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena bhagavā rattandhakāratimisāyaṃ abbhokāse nisinno hoti telappadīpesu jhāyamānesu.</i></a></p>
<p><a data-var="anayabyasanaṃ āpajjanti → etthantare pāṭho sī potthake" data-ref="sc2, ms18Ud_588"><i>Tena kho pana samayena sambahulā adhipātakā tesu telappadīpesu āpātaparipātaṃ anayaṃ āpajjanti, byasanaṃ āpajjanti, anayabyasanaṃ āpajjanti.</i></a> <a><i>Addasā kho bhagavā te sambahule adhipātake tesu telappadīpesu āpātaparipātaṃ anayaṃ āpajjante, byasanaṃ āpajjante, anayabyasanaṃ āpajjante.</i></a></p>
<p><a data-ref="sc3, ms18Ud_589"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns73, ms18Ud_590"><i>“Upātidhāvanti na sāramenti,</i></a><br>
<a><i>Navaṃ navaṃ bandhanaṃ brūhayanti;</i></a><br>
<a data-var="pajjotamivādhipātakā → … dhipātā (si, sya-all, pts-vp-pli1)"><i>Patanti pajjotamivādhipātakā,</i></a><br>
<a><i>Diṭṭhe sute itiheke niviṭṭhā”ti.</i></a></p>
</blockquote>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
