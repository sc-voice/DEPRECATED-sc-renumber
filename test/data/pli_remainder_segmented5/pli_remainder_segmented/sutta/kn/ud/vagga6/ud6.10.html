<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud6.10">
<article>
<div class="hgroup">
<p class="division"><a><i>Udāna 6.10</i></a></p>
<h1><a data-var="Uppajjantisutta → tathāgatuppādasuttaṃ (bj)"><i>Uppajjantisutta</i></a></h1>
</div>
<p><span class="evam"><a data-ref="sc1, ms18Ud_592, msdiv60"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā ānando bhagavantaṃ etadavoca:</i></a></p>
<p><a data-var="Bhagavāyeva dāni → bhagavācevadāni (sya-all)" data-ref="sc2, pts-vp-pli73, ms18Ud_593"><i>“Yāvakīvañca, bhante, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Yato ca kho, bhante, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Bhagavāyeva dāni, bhante, sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti.</i></a></p>
<p><a data-var="Tathāgatova dāni → tathāgatocevadāni (sya-all)" data-ref="sc3, ms18Ud_594"><i>“Evametaṃ, ānanda, yāvakīvañca, ānanda, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Yato ca kho, ānanda, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Tathāgatova dāni sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti.</i></a></p>
<p><a data-ref="sc4, ms18Ud_595"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc5, vns74, ms18Ud_596"><i>“Obhāsati tāva so kimi,</i></a><br>
<a data-var="unnamate → uggamati (bj); uṇṇati (sya-all); unnamati (pts-vp-pli1)"><i>Yāva na unnamate pabhaṅkaro;</i></a><br>
<a data-var="Sa → idaṃ padaṃ bj, sya-all, pts-vp-pli1 potthakesu"><i>Sa verocanamhi uggate,</i></a><br>
<a><i>Hatappabho hoti na cāpi bhāsati.</i></a></p>
<p><a data-var="takkikānaṃ → titthiyānaṃ (sya-all, pts-vp-pli1)" data-ref="sc6, vns75, ms18Ud_597"><i>Evaṃ obhāsitameva takkikānaṃ,</i></a><br>
<a><i>Yāva sammāsambuddhā loke nuppajjanti;</i></a><br>
<a><i>Na takkikā sujjhanti na cāpi sāvakā,</i></a><br>
<a><i>Duddiṭṭhī na dukkhā pamuccare”ti.</i></a></p>
</blockquote>
<p class="endsection"><a><i>Dasamaṃ.</i></a></p>
<blockquote class="uddanagatha">
<p><a data-ref="sc7, ms18Ud_600"><i>Āyujaṭilavekkhaṇā,</i></a><br>
<a><i>tayo titthiyā subhūti;</i></a><br>
<a><i>Gaṇikā upāti navamo,</i></a><br>
<a><i>uppajjanti ca te dasāti.</i></a></p>
</blockquote>
<p class="endsection"><a><i>Jaccandhavaggo chaṭṭho.</i></a></p>
</article>
</section>
</div>
</body>
</html>
