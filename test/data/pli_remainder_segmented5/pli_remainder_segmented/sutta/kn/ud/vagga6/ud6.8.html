<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud6.8">
<article>
<div class="hgroup">
<p class="division"><a><i>Udāna 6.8</i></a></p>
<h1><a><i>Gaṇikāsutta</i></a></h1>
</div>
<p><span class="evam"><a data-ref="sc1, ms18Ud_581, msdiv58"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena rājagahe dve pūgā aññatarissā gaṇikāya sārattā honti paṭibaddhacittā;</i></a> <a><i>bhaṇḍanajātā kalahajātā vivādāpannā aññamaññaṃ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti.</i></a> <a><i>Te tattha maraṇampi nigacchanti maraṇamattampi dukkhaṃ.</i></a></p>
<p><a data-ref="sc2, ms18Ud_582"><i>Atha kho sambahulā bhikkhū pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃsu.</i></a> <a><i>Rājagahe piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a></p>
<p><a data-ref="sc3, ms18Ud_583"><i>“Idha, bhante, rājagahe dve pūgā aññatarissā gaṇikāya sārattā paṭibaddhacittā;</i></a> <a><i>bhaṇḍanajātā kalahajātā vivādāpannā aññamaññaṃ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti.</i></a> <a><i>Te tattha maraṇampi nigacchanti maraṇamattampi dukkhan”ti.</i></a></p>
<p><a data-ref="sc4, ms18Ud_584"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<p><a data-ref="sc5, pts-vp-pli72, ms18Ud_585"><i>“Yañca pattaṃ yañca pattabbaṃ, ubhayametaṃ rajānukiṇṇaṃ, āturassānusikkhato.</i></a> <a><i>Ye ca sikkhāsārā sīlabbataṃ jīvitaṃ brahmacariyaṃ upaṭṭhānasārā, ayameko anto.</i></a> <a><i>Ye ca evaṃvādino:</i></a> <a><i>‘natthi kāmesu doso’ti, ayaṃ dutiyo anto.</i></a> <a><i>Iccete ubho antā kaṭasivaḍḍhanā, kaṭasiyo diṭṭhiṃ vaḍḍhenti.</i></a> <a><i>Etete ubho ante anabhiññāya olīyanti eke, atidhāvanti eke.</i></a> <a><i>Ye ca kho te abhiññāya tatra ca nāhesuṃ, tena ca nāmaññiṃsu, vaṭṭaṃ tesaṃ natthi paññāpanāyā”ti.</i></a></p>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
