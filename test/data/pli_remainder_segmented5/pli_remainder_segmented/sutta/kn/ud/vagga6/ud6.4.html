<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud6.4">
<article>
<div class="hgroup">
<p class="division"><a><i>Udāna 6.4</i></a></p>
<h1><a><i>Paṭhamanānātitthiyasutta</i></a></h1>
</div>
<p><span class="evam"><a data-ref="sc1, pts-vp-pli67, ms18Ud_490, msdiv54"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.</i></a></p>
<p><a data-ref="sc2, ms18Ud_491"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“sassato loko, idameva saccaṃ moghamaññan”ti.</i></a></p>
<p><a data-ref="sc3, ms18Ud_492"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“asassato loko, idameva saccaṃ moghamaññan”ti.</i></a></p>
<p><a data-ref="sc4, ms18Ud_493"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“antavā loko, idameva saccaṃ moghamaññan”ti.</i></a></p>
<p><a data-ref="sc5, ms18Ud_494"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“anantavā loko, idameva saccaṃ moghamaññan”ti.</i></a></p>
<p><a data-ref="sc6, ms18Ud_495"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“taṃ jīvaṃ taṃ sarīraṃ, idameva saccaṃ moghamaññan”ti.</i></a></p>
<p><a data-ref="sc7, ms18Ud_496"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“aññaṃ jīvaṃ aññaṃ sarīraṃ, idameva saccaṃ moghamaññan”ti.</i></a></p>
<p><a data-ref="sc8, ms18Ud_497"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“hoti tathāgato paraṃ maraṇā, idameva saccaṃ moghamaññan”ti.</i></a></p>
<p><a data-ref="sc9, ms18Ud_498"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“na hoti tathāgato paraṃ maraṇā, idameva saccaṃ moghamaññan”ti.</i></a></p>
<p><a data-ref="sc10, ms18Ud_499"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>“hoti ca na ca hoti tathāgato paraṃ maraṇā, idameva saccaṃ moghamaññan”ti.</i></a></p>
<p><a data-ref="sc11, ms18Ud_500"><i>Santi paneke samaṇabrāhmaṇā evaṃvādino evaṃdiṭṭhino:</i></a> <a><i>“neva hoti na na hoti tathāgato paraṃ maraṇā, idameva saccaṃ moghamaññan”ti.</i></a></p>
<p><a data-ref="sc12, ms18Ud_501"><i>Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:</i></a> <a><i>“ediso dhammo, nediso dhammo;</i></a> <a><i>nediso dhammo, ediso dhammo”ti.</i></a></p>
<p><a data-ref="sc13, ms18Ud_502"><i>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu.</i></a> <a><i>Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a></p>
<p><a data-ref="sc14, ms18Ud_503"><i>“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā—</i></a></p>
<p><a data-ref="sc15, ms18Ud_504"><i>Santeke samaṇabrāhmaṇā evaṃvādino evaṃdiṭṭhino:</i></a> <a><i>‘sassato loko, idameva saccaṃ moghamaññan’ti …pe…</i></a> <a><i>te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:</i></a> <a><i>‘ediso dhammo, nediso dhammo;</i></a> <a><i>nediso dhammo, ediso dhammo’”ti.</i></a></p>
<p><a data-ref="sc16, pts-vp-pli68, ms18Ud_505"><i>“Aññatitthiyā, bhikkhave, paribbājakā andhā acakkhukā;</i></a> <a><i>atthaṃ na jānanti, anatthaṃ na jānanti, dhammaṃ na jānanti, adhammaṃ na jānanti.</i></a> <a><i>Te atthaṃ ajānantā anatthaṃ ajānantā dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:</i></a> <a><i>‘ediso dhammo, nediso dhammo;</i></a> <a><i>nediso dhammo, ediso dhammo’ti.</i></a></p>
<p><a data-ref="sc17, ms18Ud_506"><i>Bhūtapubbaṃ, bhikkhave, imissāyeva sāvatthiyā aññataro rājā ahosi.</i></a> <a><i>Atha kho, bhikkhave, so rājā aññataraṃ purisaṃ āmantesi:</i></a> <a><i>‘ehi tvaṃ, ambho purisa, yāvatakā sāvatthiyā jaccandhā te sabbe ekajjhaṃ sannipātehī’ti.</i></a> <a><i>‘Evaṃ, devā’ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasaṅkami; upasaṅkamitvā taṃ rājānaṃ etadavoca:</i></a> <a><i>‘sannipātitā kho te, deva, yāvatakā sāvatthiyā jaccandhā’ti.</i></a> <a><i>‘Tena hi, bhaṇe, jaccandhānaṃ hatthiṃ dassehī’ti.</i></a> <a><i>‘Evaṃ, devā’ti kho, bhikkhave, so puriso tassa rañño paṭissutvā jaccandhānaṃ hatthiṃ dassesi—</i></a></p>
<p><a data-var="satthiṃ → piṭṭhiṃ (sya-all, pts-vp-pli1)" data-ref="sc18, ms18Ud_507"><i>Ekaccānaṃ jaccandhānaṃ hatthissa sīsaṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa kaṇṇaṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa dantaṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa soṇḍaṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa kāyaṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa pādaṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa satthiṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa naṅguṭṭhaṃ dassesi:</i></a> <a><i>‘ediso, jaccandhā, hatthī’ti.</i></a> <a><i>Ekaccānaṃ jaccandhānaṃ hatthissa vāladhiṃ dassesi:</i></a> <a><i>‘ediso, jaccandhā, hatthī’ti.</i></a></p>
<p><a data-ref="sc19, ms18Ud_508"><i>Atha kho, bhikkhave, so puriso jaccandhānaṃ hatthiṃ dassetvā yena so rājā tenupasaṅkami; upasaṅkamitvā taṃ rājānaṃ etadavoca:</i></a> <a><i>‘diṭṭho kho tehi, deva, jaccandhehi hatthī;</i></a> <a><i>yassadāni kālaṃ maññasī’ti.</i></a></p>
<p><a data-ref="sc20, ms18Ud_509"><i>Atha kho, bhikkhave, so rājā yena te jaccandhā tenupasaṅkami; upasaṅkamitvā te jaccandhe etadavoca:</i></a> <a><i>‘diṭṭho vo, jaccandhā, hatthī’ti?</i></a> <a><i>‘Evaṃ, deva, diṭṭho no hatthī’ti.</i></a> <a><i>‘Vadetha, jaccandhā, kīdiso hatthī’ti?</i></a></p>
<p><a data-ref="sc21, ms18Ud_510"><i>Yehi, bhikkhave, jaccandhehi hatthissa sīsaṃ diṭṭhaṃ ahosi, te evamāhaṃsu:</i></a> <a><i>‘ediso, deva, hatthī seyyathāpi kumbho’ti.</i></a></p>
<p><a data-ref="sc22, ms18Ud_511"><i>Yehi, bhikkhave, jaccandhehi hatthissa kaṇṇo diṭṭho ahosi, te evamāhaṃsu:</i></a> <a><i>‘ediso, deva, hatthī seyyathāpi suppo’ti.</i></a></p>
<p><a data-ref="sc23, pts-vp-pli69, ms18Ud_512"><i>Yehi, bhikkhave, jaccandhehi hatthissa danto diṭṭho ahosi, te evamāhaṃsu:</i></a> <a><i>‘ediso, deva, hatthī seyyathāpi khīlo’ti.</i></a></p>
<p><a data-ref="sc24, ms18Ud_513"><i>Yehi, bhikkhave, jaccandhehi hatthissa soṇḍo diṭṭho ahosi, te evamāhaṃsu:</i></a> <a><i>‘ediso, deva, hatthī seyyathāpi naṅgalīsā’ti.</i></a></p>
<p><a data-ref="sc25, ms18Ud_514"><i>Yehi, bhikkhave, jaccandhehi hatthissa kāyo diṭṭho ahosi, te evamāhaṃsu:</i></a> <a><i>‘ediso, deva, hatthī seyyathāpi koṭṭho’ti.</i></a></p>
<p><a data-ref="sc26, ms18Ud_515"><i>Yehi, bhikkhave, jaccandhehi hatthissa pādo diṭṭho ahosi, te evamāhaṃsu:</i></a> <a><i>‘ediso, deva, hatthī seyyathāpi thūṇo’ti.</i></a></p>
<p><a data-var="satthi diṭṭho → satthi diṭṭhā (bj); piṭṭhiṃ diṭṭhā (si); piṭṭhi diṭṭhā (sya-all); piṭṭhī diṭṭhā (pts-vp-pli1)" data-ref="sc27, ms18Ud_516"><i>Yehi, bhikkhave, jaccandhehi hatthissa satthi diṭṭho ahosi, te evamāhaṃsu:</i></a> <a><i>‘ediso, deva, hatthī seyyathāpi udukkhalo’ti.</i></a></p>
<p><a data-ref="sc28, ms18Ud_517"><i>Yehi, bhikkhave, jaccandhehi hatthissa naṅguṭṭhaṃ diṭṭhaṃ ahosi, te evamāhaṃsu:</i></a> <a><i>‘ediso, deva, hatthī seyyathāpi musalo’ti.</i></a></p>
<p><a data-ref="sc29, ms18Ud_518"><i>Yehi, bhikkhave, jaccandhehi hatthissa vāladhi diṭṭho ahosi, te evamāhaṃsu:</i></a> <a><i>‘ediso, deva, hatthī seyyathāpi sammajjanī’ti.</i></a></p>
<p><a data-var="saṃsumbhiṃsu → saṃkhubiṃsu (bj); saṃyujjhiṃsu (si); saṃyujjiṃsu (sya-all)" data-ref="sc30, ms18Ud_519"><i>Te ‘ediso hatthī, nediso hatthī;</i></a> <a><i>nediso hatthī, ediso hatthī’ti aññamaññaṃ muṭṭhīhi saṃsumbhiṃsu.</i></a> <a><i>Tena ca pana, bhikkhave, so rājā attamano ahosi.</i></a></p>
<p><a data-ref="sc31, ms18Ud_520"><i>Evamevaṃ kho, bhikkhave, aññatitthiyā paribbājakā andhā acakkhukā.</i></a> <a><i>Te atthaṃ na jānanti anatthaṃ na jānanti, dhammaṃ na jānanti adhammaṃ na jānanti.</i></a> <a><i>Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:</i></a> <a><i>‘ediso dhammo, nediso dhammo;</i></a> <a><i>nediso dhammo, ediso dhammo’”ti.</i></a></p>
<p><a data-ref="sc32, ms18Ud_521"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc33, vns67, ms18Ud_522"><i>“Imesu kira sajjanti,</i></a><br>
<a><i>eke samaṇabrāhmaṇā;</i></a><br>
<a><i>Viggayha naṃ vivadanti,</i></a><br>
<a><i>janā ekaṅgadassino”ti.</i></a></p>
</blockquote>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
