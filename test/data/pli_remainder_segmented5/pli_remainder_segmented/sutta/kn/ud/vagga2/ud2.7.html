<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud2.7">
<article>
<div class="hgroup">
<p class="division"><a><i>Udāna 2.7</i></a></p>
<h1><a data-var="Ekaputtakasutta → ekaputtasuttaṃ (bj)"><i>Ekaputtakasutta</i></a></h1>
</div>
<p><span class="evam"><a data-ref="sc1, ms18Ud_109, msdiv17"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena aññatarassa upāsakassa ekaputtako piyo manāpo kālaṅkato hoti.</i></a></p>
<p><a data-ref="sc2, ms18Ud_110"><i>Atha kho sambahulā upāsakā allavatthā allakesā divā divassa yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinne kho te upāsake bhagavā etadavoca:</i></a> <a><i>“kiṃ nu kho tumhe, upāsakā, allavatthā allakesā idhūpasaṅkamantā divā divassā”ti?</i></a></p>
<p><a data-ref="sc3, ms18Ud_111"><i>Evaṃ vutte, so upāsako bhagavantaṃ etadavoca:</i></a> <a><i>“mayhaṃ kho, bhante, ekaputtako piyo manāpo kālaṅkato.</i></a> <a><i>Tena mayaṃ allavatthā allakesā idhūpasaṅkamantā divā divassā”ti.</i></a></p>
<p><a data-ref="sc4, ms18Ud_112"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-var="Piyarūpassādagadhitāse → piyarūpassādagathitāse (bj); piyarūpassādagaddhitāse (sya-all); piyarūpāsātagathitāse (pts-vp-pli1)" data-ref="sc5, vns20, pts-vp-pli15, ms18Ud_113"><i>“Piyarūpassādagadhitāse,</i></a><br>
<a><i>Devakāyā puthu manussā ca;</i></a><br>
<a><i>Aghāvino parijunnā,</i></a><br>
<a><i>Maccurājassa vasaṃ gacchanti.</i></a></p>
<p><a data-ref="sc6, vns21, ms18Ud_114"><i>Ye ve divā ca ratto ca,</i></a><br>
<a><i>Appamattā jahanti piyarūpaṃ;</i></a><br>
<a><i>Te ve khaṇanti aghamūlaṃ,</i></a><br>
<a><i>Maccuno āmisaṃ durativattan”ti.</i></a></p>
</blockquote>
<p class="endsection"><a><i>Sattamaṃ.</i></a></p>
</article>
</section>
</div>
</body>
</html>
