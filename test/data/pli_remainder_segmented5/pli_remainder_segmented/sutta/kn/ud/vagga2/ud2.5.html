<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud2.5">
<article>
<div class="hgroup">
<p class="division"><a><i>Udāna 2.5</i></a></p>
<h1><a><i>Upāsakasutta</i></a></h1>
</div>
<p><span class="evam"><a data-ref="sc1, pts-vp-pli13, ms18Ud_95, msdiv15"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena aññataro icchānaṅgalako upāsako sāvatthiṃ anuppatto hoti kenacideva karaṇīyena.</i></a> <a><i>Atha kho so upāsako sāvatthiyaṃ taṃ karaṇīyaṃ tīretvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinnaṃ kho taṃ upāsakaṃ bhagavā etadavoca:</i></a> <a><i>“cirassaṃ kho tvaṃ, upāsaka, imaṃ pariyāyamakāsi yadidaṃ idhāgamanāyā”ti.</i></a></p>
<p><a data-ref="sc2, ms18Ud_96"><i>“Cirapaṭikāhaṃ, bhante, bhagavantaṃ dassanāya upasaṅkamitukāmo, api cāhaṃ kehici kehici kiccakaraṇīyehi byāvaṭo.</i></a> <a><i>Evāhaṃ nāsakkhiṃ bhagavantaṃ dassanāya upasaṅkamitun”ti.</i></a></p>
<p><a data-ref="sc3, ms18Ud_97"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns18, ms18Ud_98"><i>“Sukhaṃ vata tassa na hoti kiñci,</i></a><br>
<a><i>Saṅkhātadhammassa bahussutassa;</i></a><br>
<a><i>Sakiñcanaṃ passa vihaññamānaṃ,</i></a><br>
<a><i>Jano janasmiṃ paṭibandharūpo”ti.</i></a></p>
</blockquote>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
