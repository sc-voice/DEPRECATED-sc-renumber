<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud2.6">
<article>
<div class="hgroup">
<p class="division"><a><i>Udāna 2.6</i></a></p>
<h1><a><i>Gabbhinīsutta</i></a></h1>
</div>
<p><span class="evam"><a data-ref="sc1, ms18Ud_100, msdiv16"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā.</i></a> <a><i>Atha kho sā paribbājikā taṃ paribbājakaṃ etadavoca:</i></a> <a><i>“gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.</i></a></p>
<p><a data-var="bhoti → bhotiyā (sya-all, pts-vp-pli1, mr)" data-ref="sc2, ms18Ud_101"><i>Evaṃ vutte, so paribbājako taṃ paribbājikaṃ etadavoca:</i></a> <a><i>“kuto panāhaṃ, bhoti, telaṃ āharāmī”ti?</i></a> <a><i>Dutiyampi kho sā paribbājikā taṃ paribbājakaṃ etadavoca:</i></a> <a><i>“gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.</i></a> <a><i>Dutiyampi kho so paribbājako taṃ paribbājikaṃ etadavoca:</i></a> <a><i>“kuto panāhaṃ, bhoti, telaṃ āharāmī”ti?</i></a> <a><i>Tatiyampi kho sā paribbājikā taṃ paribbājakaṃ etadavoca:</i></a> <a><i>“gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.</i></a></p>
<p><a data-var="dīyati → diyyati (bj, mr)" data-ref="sc3, pts-vp-pli14, ms18Ud_102"><i>Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ.</i></a></p>
<p><a data-var="ucchadditvāna → uggiritvāna (bj, sya-all, pts-vp-pli1); ucchaditvā (sya-a); ucchaḍḍitvāna (mr)" data-ref="sc4, ms18Ud_103"><i>Atha kho tassa paribbājakassa etadahosi:</i></a> <a><i>“rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ.</i></a> <a><i>Yannūnāhaṃ rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā ucchadditvāna dadeyyaṃ, yaṃ imissā vijātāya bhavissatī”ti.</i></a></p>
<p><a data-var="tibbāhi → tippāhi (sya-all)" data-ref="sc5, ms18Ud_104"><i>Atha kho so paribbājako rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā neva sakkoti uddhaṃ kātuṃ, na pana adho.</i></a> <a><i>So dukkhāhi tibbāhi kharāhi kaṭukāhi vedanāhi phuṭṭho āvaṭṭati parivaṭṭati.</i></a></p>
<p><a data-ref="sc6, ms18Ud_105"><i>Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.</i></a> <a><i>Addasā kho bhagavā taṃ paribbājakaṃ dukkhāhi tibbāhi kharāhi kaṭukāhi vedanāhi phuṭṭhaṃ āvaṭṭamānaṃ parivaṭṭamānaṃ.</i></a></p>
<p><a data-ref="sc7, ms18Ud_106"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc8, vns19, ms18Ud_107"><i>“Sukhino vata ye akiñcanā,</i></a><br>
<a><i>Vedaguno hi janā akiñcanā;</i></a><br>
<a><i>Sakiñcanaṃ passa vihaññamānaṃ,</i></a><br>
<a data-var="paṭibandhacitto → paṭibaddhacitto (bj, sya-all); paṭibandharūpo (?)"><i>Jano janasmiṃ paṭibandhacitto”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
