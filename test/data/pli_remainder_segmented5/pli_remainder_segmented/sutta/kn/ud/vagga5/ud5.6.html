<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud5.6">
<article>
<div class="hgroup">
<p class="division"><a><i>Udāna 5.6</i></a></p>
<h1><a><i>Soṇasutta</i></a></h1>
</div>
<p><span class="evam"><a data-var="kuraraghare → kururaghare (sya-all); kulaghare (mr)" data-ref="sc1, pts-vp-pli57, ms18Ud_412, msdiv46"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā mahākaccāno avantīsu viharati kuraraghare pavatte pabbate.</i></a> <a><i>Tena kho pana samayena soṇo upāsako kuṭikaṇṇo āyasmato mahākaccānassa upaṭṭhāko hoti.</i></a></p>
<p><a data-ref="sc2, ms18Ud_413"><i>Atha kho soṇassa upāsakassa kuṭikaṇṇassa rahogatassa paṭisallīnassa evaṃ cetaso parivitakko udapādi:</i></a> <a><i>“yathā yathā kho ayyo mahākaccāno dhammaṃ deseti nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ.</i></a> <a><i>Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan”ti.</i></a></p>
<p><a data-ref="sc3, ms18Ud_414"><i>Atha kho soṇo upāsako kuṭikaṇṇo yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho soṇo upāsako kuṭikaṇṇo āyasmantaṃ mahākaccānaṃ etadavoca:</i></a></p>
<p><a data-ref="sc4, ms18Ud_415"><i>“Idha mayhaṃ, bhante, rahogatassa paṭisallīnassa evaṃ cetaso parivitakko udapādi:</i></a> <a><i>‘yathā yathā kho ayyo mahākaccāno dhammaṃ deseti nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ.</i></a> <a><i>Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti.</i></a> <a><i>Pabbājetu maṃ, bhante, ayyo mahākaccāno”ti.</i></a></p>
<p><a data-ref="sc5, ms18Ud_416"><i>Evaṃ vutte, āyasmā mahākaccāno soṇaṃ upāsakaṃ kuṭikaṇṇaṃ etadavoca:</i></a> <a><i>“dukkaraṃ kho, soṇa, yāvajīvaṃ ekabhattaṃ ekaseyyaṃ brahmacariyaṃ.</i></a> <a><i>Iṅgha tvaṃ, soṇa, tattheva āgārikabhūto samāno buddhānaṃ sāsanaṃ anuyuñja kālayuttaṃ ekabhattaṃ ekaseyyaṃ brahmacariyan”ti.</i></a> <a><i>Atha kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭipassambhi.</i></a></p>
<p><a data-ref="sc6, ms18Ud_417"><i>Dutiyampi kho …pe…</i></a> <a><i>dutiyampi kho āyasmā mahākaccāno soṇaṃ upāsakaṃ kuṭikaṇṇaṃ etadavoca:</i></a> <a><i>“dukkaraṃ kho, soṇa, yāvajīvaṃ ekabhattaṃ ekaseyyaṃ brahmacariyaṃ.</i></a> <a><i>Iṅgha tvaṃ, soṇa, tattheva āgārikabhūto samāno buddhānaṃ sāsanaṃ anuyuñja kālayuttaṃ ekabhattaṃ ekaseyyaṃ brahmacariyan”ti.</i></a> <a><i>Dutiyampi kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭipassambhi.</i></a></p>
<p><a data-ref="sc7, pts-vp-pli58, ms18Ud_418"><i>Tatiyampi kho soṇassa upāsakassa kuṭikaṇṇassa rahogatassa paṭisallīnassa evaṃ cetaso parivitakko udapādi:</i></a> <a><i>“yathā yathā kho ayyo mahākaccāno dhammaṃ deseti nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ.</i></a> <a><i>Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan”ti.</i></a> <a><i>Tatiyampi kho soṇo upāsako kuṭikaṇṇo yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho soṇo upāsako kuṭikaṇṇo āyasmantaṃ mahākaccānaṃ etadavoca:</i></a></p>
<p><a data-ref="sc8, ms18Ud_419"><i>“Idha mayhaṃ, bhante, rahogatassa paṭisallīnassa evaṃ cetaso parivitakko udapādi:</i></a> <a><i>‘yathā yathā kho ayyo mahākaccāno dhammaṃ deseti nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ.</i></a> <a><i>Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti.</i></a> <a><i>Pabbājetu maṃ, bhante, ayyo mahākaccāno”ti.</i></a></p>
<p><a data-ref="sc9, ms18Ud_420"><i>Atha kho āyasmā mahākaccāno soṇaṃ upāsakaṃ kuṭikaṇṇaṃ pabbājesi.</i></a> <a><i>Tena kho pana samayena avantidakkhiṇāpatho appabhikkhuko hoti.</i></a> <a><i>Atha kho āyasmā mahākaccāno tiṇṇaṃ vassānaṃ accayena kicchena kasirena tato tato dasavaggaṃ bhikkhusaṅghaṃ sannipātetvā āyasmantaṃ soṇaṃ upasampādesi.</i></a></p>
<p><a data-var="vassaṃvuṭṭhassa → vassaṃ vutthassa (bj, pts-vp-pli1); vassaṃ vuṭṭhassa (sya-all, km)" data-ref="sc10, ms18Ud_421"><i>Atha kho āyasmato soṇassa vassaṃvuṭṭhassa rahogatassa paṭisallīnassa evaṃ cetaso parivitakko udapādi:</i></a> <a><i>“na kho me so bhagavā sammukhā diṭṭho, api ca sutoyeva me:</i></a> <a><i>‘so bhagavā īdiso ca īdiso cā’ti.</i></a> <a><i>Sace maṃ upajjhāyo anujāneyya, gaccheyyāhaṃ taṃ bhagavantaṃ dassanāya arahantaṃ sammāsambuddhan”ti.</i></a></p>
<p><a data-ref="sc11, ms18Ud_422"><i>Atha kho āyasmā soṇo sāyanhasamayaṃ paṭisallānā vuṭṭhito yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā soṇo āyasmantaṃ mahākaccānaṃ etadavoca:</i></a></p>
<p><a data-var="() → sace maṃ upajjhāyo anujānātīti) (^pi-tv-kd5#50 [Cammakkhandhaka/ Soṇakuṭikaṇṇavatthu])" data-ref="sc12, ms18Ud_423"><i>“Idha mayhaṃ, bhante, rahogatassa paṭisallīnassa evaṃ cetaso parivitakko udapādi:</i></a> <a><i>‘na kho me so bhagavā sammukhā diṭṭho, api ca sutoyeva me—</i></a> <a><i>so bhagavā īdiso ca īdiso cā’ti.</i></a> <a><i>Sace maṃ upajjhāyo anujāneyya, gaccheyyāhaṃ taṃ bhagavantaṃ dassanāya arahantaṃ sammāsambuddhan”ti.</i></a> <a><i>()</i></a></p>
<p><a data-var="sammāsambuddhaṃ → samāsambuddhanti (sabbattha)" data-ref="sc13, ms18Ud_424"><i>“Sādhu sādhu, soṇa;</i></a> <a data-var="phāsuvihāraṃ → phāsuvihārañca (bj)"><i>gaccha tvaṃ, soṇa, taṃ bhagavantaṃ dassanāya arahantaṃ sammāsambuddhaṃ.</i></a> <a><i>Dakkhissasi tvaṃ, soṇa, taṃ bhagavantaṃ pāsādikaṃ pasādanīyaṃ santindriyaṃ santamānasaṃ uttamadamathasamathamanuppattaṃ dantaṃ guttaṃ yatindriyaṃ nāgaṃ.</i></a> <a><i>Disvāna mama vacanena bhagavato pāde sirasā vandāhi, appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha:</i></a> <a data-var="phāsuvihāraṃ → phāsuvihārañca (bj)"><i>‘upajjhāyo me, bhante, āyasmā mahākaccāno bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’”ti.</i></a></p>
<p><a data-var="phāsuvihāraṃ → phāsuvihārañca (bj)" data-ref="sc14, pts-vp-pli59, ms18Ud_425"><i>“Evaṃ, bhante”ti kho āyasmā soṇo āyasmato mahākaccānassa bhāsitaṃ abhinanditvā anumoditvā uṭṭhāyāsanā āyasmantaṃ mahākaccānaṃ abhivādetvā padakkhiṇaṃ katvā senāsanaṃ saṃsāmetvā pattacīvaramādāya yena sāvatthi tena cārikaṃ pakkāmi.</i></a> <a><i>Anupubbena cārikaṃ caramāno yena sāvatthi jetavanaṃ anāthapiṇḍikassa ārāmo, yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā soṇo bhagavantaṃ etadavoca:</i></a> <a><i>“upajjhāyo me, bhante, āyasmā mahākaccāno bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī”ti.</i></a></p>
<p><a data-ref="sc15, ms18Ud_426"><i>“Kacci, bhikkhu, khamanīyaṃ, kacci yāpanīyaṃ, kaccisi appakilamathena addhānaṃ āgato, na ca piṇḍakena kilantosī”ti?</i></a> <a><i>“Khamanīyaṃ, bhagavā, yāpanīyaṃ, bhagavā, appakilamathena cāhaṃ, bhante, addhānaṃ āgato, na ca piṇḍakena kilantomhī”ti.</i></a></p>
<p><a data-ref="sc16, ms18Ud_427"><i>Atha kho bhagavā āyasmantaṃ ānandaṃ āmantesi:</i></a> <a><i>“imassānanda, āgantukassa bhikkhuno senāsanaṃ paññāpehī”ti.</i></a> <a><i>Atha kho āyasmato ānandassa etadahosi:</i></a> <a><i>“yassa kho maṃ bhagavā āṇāpeti:</i></a> <a><i>‘imassānanda, āgantukassa bhikkhuno senāsanaṃ paññāpehī’ti, icchati bhagavā tena bhikkhunā saddhiṃ ekavihāre vatthuṃ, icchati bhagavā āyasmatā soṇena saddhiṃ ekavihāre vatthun”ti.</i></a> <a><i>Yasmiṃ vihāre bhagavā viharati, tasmiṃ vihāre āyasmato soṇassa senāsanaṃ paññāpesi.</i></a></p>
<p><a data-ref="sc17, ms18Ud_428"><i>Atha kho bhagavā bahudeva rattiṃ abbhokāse nisajjāya vītināmetvā pāde pakkhāletvā vihāraṃ pāvisi.</i></a> <a><i>Āyasmāpi kho soṇo bahudeva rattiṃ abbhokāse nisajjāya vītināmetvā pāde pakkhāletvā vihāraṃ pāvisi.</i></a> <a><i>Atha kho bhagavā rattiyā paccūsasamayaṃ paccuṭṭhāya āyasmantaṃ soṇaṃ ajjhesi:</i></a> <a><i>“paṭibhātu taṃ, bhikkhu, dhammo bhāsitun”ti.</i></a></p>
<p><a data-var="kalyāṇiyāsi → kalyāṇiyā ca (mr); kalyāṇiyā cāsi (?)" data-ref="sc18, ms18Ud_429"><i>“Evaṃ, bhante”ti kho āyasmā soṇo bhagavato paṭissutvā soḷasa aṭṭhakavaggikāni sabbāneva sarena abhaṇi.</i></a> <a data-var="Ciraṃ diṭṭho → ciradiṭṭho (bj)"><i>Atha kho bhagavā āyasmato soṇassa sarabhaññapariyosāne abbhanumodi:</i></a> <a><i>“sādhu sādhu, bhikkhu, suggahitāni te, bhikkhu, soḷasa aṭṭhakavaggikāni sumanasikatāni sūpadhāritāni, kalyāṇiyāsi vācāya samannāgato vissaṭṭhāya anelagaḷāya atthassa viññāpaniyā.</i></a> <a><i>Kati vassosi tvaṃ, bhikkhū”ti?</i></a> <a><i>“Ekavasso ahaṃ, bhagavā”ti.</i></a> <a><i>“Kissa pana tvaṃ, bhikkhu, evaṃ ciraṃ akāsī”ti?</i></a> <a><i>“Ciraṃ diṭṭho me, bhante, kāmesu ādīnavo;</i></a> <a><i>api ca sambādho gharāvāso bahukicco bahukaraṇīyo”ti.</i></a></p>
<p><a data-ref="sc19, ms18Ud_430"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc20, vns59, ms18Ud_431"><i>“Disvā ādīnavaṃ loke,</i></a><br>
<a><i>ñatvā dhammaṃ nirūpadhiṃ;</i></a><br>
<a><i>Ariyo na ramatī pāpe,</i></a><br>
<a><i>pāpe na ramatī sucī”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
