<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud5.1">
<article>
<div class="hgroup">
<p class="division"><a><i>Udāna 5.1</i></a></p>
<h1><a data-var="Piyatarasutta → rājasuttaṃ (bj)"><i>Piyatarasutta</i></a></h1>
</div>
<p><span class="evam"><a data-ref="sc1, pts-vp-pli47, ms18Ud_351, msdiv41"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena rājā pasenadi kosalo mallikāya deviyā saddhiṃ uparipāsādavaragato hoti.</i></a> <a><i>Atha kho rājā pasenadi kosalo mallikaṃ deviṃ etadavoca:</i></a> <a><i>“atthi nu kho te, mallike, kocañño attanā piyataro”ti?</i></a></p>
<p><a data-ref="sc2, ms18Ud_352"><i>“Natthi kho me, mahārāja, kocañño attanā piyataro.</i></a> <a><i>Tuyhaṃ pana, mahārāja, atthañño koci attanā piyataro”ti?</i></a> <a><i>“Mayhampi kho, mallike, natthañño koci attanā piyataro”ti.</i></a></p>
<p><a data-ref="sc3, ms18Ud_353"><i>Atha kho rājā pasenadi kosalo pāsādā orohitvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho rājā pasenadi kosalo bhagavantaṃ etadavoca:</i></a></p>
<p><a data-ref="sc4, ms18Ud_354"><i>“Idhāhaṃ, bhante, mallikāya deviyā saddhiṃ uparipāsādavaragato mallikaṃ deviṃ etadavocaṃ:</i></a> <a><i>‘atthi nu kho te, mallike, kocañño attanā piyataro’ti?</i></a> <a><i>Evaṃ vutte, mallikā devī maṃ etadavoca:</i></a> <a><i>‘natthi kho me, mahārāja, kocañño attanā piyataro.</i></a> <a><i>Tuyhaṃ pana, mahārāja, atthañño koci attanā piyataro’ti?</i></a> <a><i>Evaṃ vutte, ahaṃ, bhante, mallikaṃ deviṃ etadavocaṃ:</i></a> <a><i>‘mayhampi kho, mallike, natthañño koci attanā piyataro’”ti.</i></a></p>
<p><a data-ref="sc5, ms18Ud_355"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc6, vns53, ms18Ud_356"><i>“Sabbā disā anuparigamma cetasā,</i></a><br>
<a><i>Nevajjhagā piyataramattanā kvaci;</i></a><br>
<a><i>Evaṃ piyo puthu attā paresaṃ,</i></a><br>
<a><i>Tasmā na hiṃse paramattakāmo”ti.</i></a></p>
</blockquote>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
