<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud5.2">
<article>
<div class="hgroup">
<p class="division"><a><i>Udāna 5.2</i></a></p>
<h1><a><i>Appāyukasutta</i></a></h1>
</div>
<p><span class="evam"><a data-var="paṭisallānā → patisallāṇā (bj)" data-ref="sc1, pts-vp-pli48, ms18Ud_358, msdiv42"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Atha kho āyasmā ānando sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā ānando bhagavantaṃ etadavoca:</i></a> <a><i>“acchariyaṃ, bhante, abbhutaṃ, bhante.</i></a> <a><i>Yāva appāyukā hi, bhante, bhagavato mātā ahosi, sattāhajāte bhagavati bhagavato mātā kālamakāsi, tusitaṃ kāyaṃ upapajjī”ti.</i></a></p>
<p><a data-var="Evametaṃ, ānanda → evametaṃ ānanda evametaṃ ānanda (sya-all)" data-ref="sc2, ms18Ud_359"><i>“Evametaṃ, ānanda, appāyukā hi, ānanda, bodhisattamātaro honti.</i></a> <a><i>Sattāhajātesu bodhisattesu bodhisattamātaro kālaṃ karonti, tusitaṃ kāyaṃ upapajjantī”ti.</i></a></p>
<p><a data-ref="sc3, ms18Ud_360"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns54, ms18Ud_361"><i>“Ye keci bhūtā bhavissanti ye vāpi,</i></a><br>
<a><i>Sabbe gamissanti pahāya dehaṃ;</i></a><br>
<a><i>Taṃ sabbajāniṃ kusalo viditvā,</i></a><br>
<a><i>Ātāpiyo brahmacariyaṃ careyyā”ti.</i></a></p>
</blockquote>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
