<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud5.5">
<article>
<div class="hgroup">
<p class="division"><a><i>Udāna 5.5</i></a></p>
<h1><a><i>Uposathasutta</i></a></h1>
</div>
<p><span class="evam"><a data-ref="sc1, ms18Ud_383, msdiv45"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati pubbārāme migāramātupāsāde.</i></a> <a><i>Tena kho pana samayena bhagavā tadahuposathe bhikkhusaṃghaparivuto nisinno hoti.</i></a></p>
<p><a data-var="uttarāsaṅgaṃ → cīvaraṃ (sabbattha)" data-ref="sc2, ms18Ud_384"><i>Atha kho āyasmā ānando abhikkantāya rattiyā, nikkhante paṭhame yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:</i></a> <a><i>“abhikkantā, bhante, ratti;</i></a> <a><i>nikkhanto paṭhamo yāmo;</i></a> <a><i>ciranisinno bhikkhusaṃgho;</i></a> <a><i>uddisatu, bhante, bhagavā bhikkhūnaṃ pātimokkhan”ti.</i></a> <a><i>Evaṃ vutte, bhagavā tuṇhī ahosi.</i></a></p>
<p><a data-ref="sc3, pts-vp-pli52, ms18Ud_385"><i>Dutiyampi kho āyasmā ānando abhikkantāya rattiyā, nikkhante majjhime yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:</i></a> <a><i>“abhikkantā, bhante, ratti;</i></a> <a><i>nikkhanto majjhimo yāmo;</i></a> <a><i>ciranisinno bhikkhusaṅgho;</i></a> <a><i>uddisatu, bhante, bhagavā bhikkhūnaṃ pātimokkhan”ti.</i></a> <a><i>Dutiyampi kho bhagavā tuṇhī ahosi.</i></a></p>
<p><a data-ref="sc4, ms18Ud_386"><i>Tatiyampi kho āyasmā ānando abhikkantāya rattiyā, nikkhante pacchime yāme, uddhaste aruṇe, nandimukhiyā rattiyā uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:</i></a> <a><i>“abhikkantā, bhante, ratti;</i></a> <a><i>nikkhanto pacchimo yāmo;</i></a> <a><i>uddhasto aruṇo;</i></a> <a><i>nandimukhī ratti;</i></a> <a><i>ciranisinno bhikkhusaṅgho;</i></a> <a><i>uddisatu, bhante, bhagavā bhikkhūnaṃ pātimokkhan”ti.</i></a> <a><i>“Aparisuddhā, ānanda, parisā”ti.</i></a></p>
<p><a data-var="Evaṃ vutte → atha kho (sabbattha)" data-ref="sc5, ms18Ud_387"><i>Atha kho āyasmato mahāmoggallānassa etadahosi:</i></a> <a><i>“kaṃ nu kho bhagavā puggalaṃ sandhāya evamāha:</i></a> <a><i>‘aparisuddhā, ānanda, parisā’”ti?</i></a> <a><i>Atha kho āyasmā mahāmoggallāno sabbāvantaṃ bhikkhusaṃghaṃ cetasā ceto paricca manasākāsi.</i></a> <a><i>Addasā kho āyasmā mahāmoggallāno taṃ puggalaṃ dussīlaṃ pāpadhammaṃ asuciṃ saṅkassarasamācāraṃ paṭicchannakammantaṃ assamaṇaṃ samaṇapaṭiññaṃ abrahmacāriṃ brahmacāripaṭiññaṃ antopūtiṃ avassutaṃ kasambujātaṃ majjhe bhikkhusaṃghassa nisinnaṃ.</i></a> <a><i>Disvāna uṭṭhāyāsanā yena so puggalo tenupasaṅkami; upasaṅkamitvā taṃ puggalaṃ etadavoca:</i></a> <a><i>“uṭṭhehi, āvuso, diṭṭhosi bhagavatā;</i></a> <a><i>natthi te bhikkhūhi saddhiṃ saṃvāso”ti.</i></a> <a><i>Evaṃ vutte, so puggalo tuṇhī ahosi.</i></a></p>
<p><a data-ref="sc6, ms18Ud_388"><i>Dutiyampi kho āyasmā mahāmoggallāno taṃ puggalaṃ etadavoca:</i></a> <a><i>“uṭṭhehi, āvuso, diṭṭhosi bhagavatā;</i></a> <a><i>natthi te bhikkhūhi saddhiṃ saṃvāso”ti.</i></a> <a><i>Dutiyampi kho …pe…</i></a> <a><i>tatiyampi kho so puggalo tuṇhī ahosi.</i></a></p>
<p><a data-ref="sc7, ms18Ud_389"><i>Atha kho āyasmā mahāmoggallāno taṃ puggalaṃ bāhāyaṃ gahetvā bahidvārakoṭṭhakā nikkhāmetvā sūcighaṭikaṃ datvā yena bhagavā tenupasaṅkami; upasaṅkamitvā bhagavantaṃ etadavoca:</i></a> <a><i>“nikkhāmito, bhante, so puggalo mayā.</i></a> <a><i>Parisuddhā parisā.</i></a> <a><i>Uddisatu, bhante, bhagavā bhikkhūnaṃ pātimokkhan”ti.</i></a> <a><i>“Acchariyaṃ, moggallāna, abbhutaṃ, moggallāna.</i></a> <a><i>Yāva bāhāgahaṇāpi nāma so moghapuriso āgamessatī”ti.</i></a></p>
<p><a data-var="na dānāhaṃ, bhikkhave, ito paraṃ → na dānāhaṃ bhikkhave ajjatagge (^an8.20#1 [20. Uposathasutta])" data-ref="sc8, pts-vp-pli53, ms18Ud_390"><i>Atha kho bhagavā bhikkhū āmantesi:</i></a> <a><i>“na dānāhaṃ, bhikkhave, ito paraṃ uposathaṃ karissāmi, pātimokkhaṃ uddisissāmi.</i></a> <a><i>Tumheva dāni, bhikkhave, ito paraṃ uposathaṃ kareyyātha, pātimokkhaṃ uddiseyyātha.</i></a> <a><i>Aṭṭhānametaṃ, bhikkhave, anavakāso yaṃ tathāgato aparisuddhāya parisāya uposathaṃ kareyya, pātimokkhaṃ uddiseyya.</i></a></p>
<p><a data-ref="sc9, ms18Ud_391"><i>Aṭṭhime, bhikkhave, mahāsamudde acchariyā abbhutā dhammā, ye disvā disvā asurā mahāsamudde abhiramanti.</i></a> <a><i>Katame aṭṭha?</i></a></p>
<p><a data-var="Yampi → yaṃ (bj, sya-all, mr)" data-ref="sc10, ms18Ud_392"><i>Mahāsamuddo, bhikkhave, anupubbaninno anupubbapoṇo anupubbapabbhāro, na āyatakeneva papāto.</i></a> <a><i>Yampi, bhikkhave, mahāsamuddo anupubbaninno anupubbapoṇo anupubbapabbhāro na āyatakeneva papāto;</i></a> <a><i>ayaṃ, bhikkhave, mahāsamudde paṭhamo acchariyo abbhuto dhammo, yaṃ disvā disvā asurā mahāsamudde abhiramanti.</i></a></p>
<p><a data-var="ayaṃ → ayampi (sabbattha)" data-ref="sc11, ms18Ud_393"><i>Puna caparaṃ, bhikkhave, mahāsamuddo ṭhitadhammo velaṃ nātivattati.</i></a> <a><i>Yampi, bhikkhave, mahāsamuddo ṭhitadhammo velaṃ nātivattati;</i></a> <a><i>ayaṃ, bhikkhave, mahāsamudde dutiyo acchariyo abbhuto dhammo, yaṃ disvā disvā asurā mahāsamudde abhiramanti.</i></a></p>
<p><a data-var="khippameva → khippaññeva (bj); khippaṃyeva (pts-vp-pli1, mr)" data-ref="sc12, ms18Ud_394"><i>Puna caparaṃ, bhikkhave, mahāsamuddo na matena kuṇapena saṃvasati.</i></a> <a><i>Yaṃ hoti mahāsamudde mataṃ kuṇapaṃ taṃ khippameva tīraṃ vāheti, thalaṃ ussāreti.</i></a> <a><i>Yampi, bhikkhave, mahāsamuddo na matena kuṇapena saṃvasati, yaṃ hoti mahāsamudde mataṃ kuṇapaṃ taṃ khippameva tīraṃ vāheti thalaṃ ussāreti;</i></a> <a><i>ayaṃ, bhikkhave, mahāsamudde tatiyo acchariyo abbhuto dhammo, yaṃ disvā disvā asurā mahāsamudde abhiramanti.</i></a></p>
<p><a data-var="patvā → pattā (sya-all, pts-vp-pli1, mr)" data-ref="sc13, ms18Ud_395"><i>Puna caparaṃ, bhikkhave, yā kāci mahānadiyo, seyyathidaṃ—</i></a> <a><i>gaṅgā yamunā aciravatī sarabhū mahī, tā mahāsamuddaṃ patvā jahanti purimāni nāmagottāni;</i></a> <a><i>‘mahāsamuddo’tveva saṅkhaṃ gacchanti.</i></a> <a><i>Yampi, bhikkhave, yā kāci mahānadiyo, seyyathidaṃ—</i></a> <a><i>gaṅgā yamunā aciravatī sarabhū mahī tā mahāsamuddaṃ patvā jahanti purimāni nāmagottāni, ‘mahāsamuddo’tveva saṅkhaṃ gacchanti;</i></a> <a><i>ayaṃ, bhikkhave, mahāsamudde catuttho acchariyo abbhuto dhammo, yaṃ disvā disvā asurā mahāsamudde abhiramanti.</i></a></p>
<p><a data-ref="sc14, pts-vp-pli54, ms18Ud_396"><i>Puna caparaṃ, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati.</i></a> <a><i>Yampi, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati;</i></a> <a><i>ayaṃ, bhikkhave, mahāsamudde pañcamo acchariyo abbhuto dhammo, yaṃ disvā disvā asurā mahāsamudde abhiramanti.</i></a></p>
<p><a data-ref="sc15, ms18Ud_397"><i>Puna caparaṃ, bhikkhave, mahāsamuddo ekaraso loṇaraso.</i></a> <a><i>Yampi, bhikkhave, mahāsamuddo ekaraso loṇaraso;</i></a> <a><i>ayaṃ, bhikkhave, mahāsamudde chaṭṭho acchariyo abbhuto dhammo, yaṃ disvā disvā asurā mahāsamudde abhiramanti.</i></a></p>
<p><a data-var="lohitaṅgo → lohitaṅko (bj, pts-vp-pli1); lohitako (?)" data-ref="sc16, ms18Ud_398"><i>Puna caparaṃ, bhikkhave, mahāsamuddo bahuratano anekaratano.</i></a> <a><i>Tatrimāni ratanāni, seyyathidaṃ—</i></a> <a><i>muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ.</i></a> <a><i>Yampi, bhikkhave, mahāsamuddo bahuratano anekaratano, tatrimāni ratanāni, seyyathidaṃ—</i></a> <a><i>muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ;</i></a> <a><i>ayaṃ, bhikkhave, mahāsamudde sattamo acchariyo abbhuto dhammo, yaṃ disvā disvā asurā mahāsamudde abhiramanti.</i></a></p>
<p><a data-var="timi timiṅgalo timitimiṅgalo → timi timiṅgalo timirapiṅgalo (bj, pts-vp-pli1 ^an8.19#1 [19. Pahārādasutta])" data-ref="sc17, ms18Ud_399"><i>Puna caparaṃ, bhikkhave, mahāsamuddo mahataṃ bhūtānaṃ āvāso.</i></a> <a><i>Tatrime bhūtā—</i></a> <a><i>timi timiṅgalo timitimiṅgalo</i></a> <a><i>asurā nāgā gandhabbā.</i></a> <a><i>Santi mahāsamudde yojanasatikāpi attabhāvā, dviyojanasatikāpi attabhāvā, tiyojanasatikāpi attabhāvā, catuyojanasatikāpi attabhāvā, pañcayojanasatikāpi attabhāvā.</i></a> <a><i>Yampi, bhikkhave, mahāsamuddo mahataṃ bhūtānaṃ āvāso, tatrime bhūtā—</i></a> <a><i>timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dviyojanasatikāpi attabhāvā …pe…</i></a> <a><i>pañcayojanasatikāpi attabhāvā;</i></a> <a><i>ayaṃ, bhikkhave, mahāsamudde aṭṭhamo acchariyo abbhuto dhammo, yaṃ disvā disvā asurā mahāsamudde abhiramanti.</i></a> <a><i>Ime kho, bhikkhave, aṭṭha mahāsamudde acchariyā abbhutā dhammā ye disvā disvā asurā mahāsamudde abhiramanti.</i></a></p>
<p><a data-ref="sc18, ms18Ud_400"><i>Evamevaṃ kho, bhikkhave, imasmiṃ dhammavinaye aṭṭha acchariyā abbhutā dhammā, ye disvā disvā bhikkhū imasmiṃ dhammavinaye abhiramanti.</i></a> <a><i>Katame aṭṭha?</i></a></p>
<p><a data-ref="sc19, ms18Ud_401"><i>Seyyathāpi, bhikkhave, mahāsamuddo anupubbaninno anupubbapoṇo anupubbapabbhāro, na āyatakeneva papāto;</i></a> <a><i>evamevaṃ kho, bhikkhave, imasmiṃ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho.</i></a> <a><i>Yampi, bhikkhave, imasmiṃ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho;</i></a> <a><i>ayaṃ, bhikkhave, imasmiṃ dhammavinaye paṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a></p>
<p><a data-ref="sc20, pts-vp-pli55, ms18Ud_402"><i>Seyyathāpi, bhikkhave, mahāsamuddo ṭhitadhammo velaṃ nātivattati;</i></a> <a><i>evamevaṃ kho, bhikkhave, yaṃ mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti.</i></a> <a><i>Yampi, bhikkhave, mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti;</i></a> <a><i>ayaṃ, bhikkhave, imasmiṃ dhammavinaye dutiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a></p>
<p><a data-ref="sc21, ms18Ud_403"><i>Seyyathāpi, bhikkhave, mahāsamuddo na matena kuṇapena saṃvasati;</i></a> <a><i>yaṃ hoti mahāsamudde mataṃ kuṇapaṃ taṃ khippameva tīraṃ vāheti, thalaṃ ussāreti;</i></a> <a><i>evamevaṃ kho, bhikkhave, yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṃvasati;</i></a> <a><i>atha kho naṃ khippameva sannipatitvā ukkhipati.</i></a> <a><i>Kiñcāpi so hoti majjhe bhikkhusaṅghassa nisinno, atha kho so ārakāva saṅghamhā, saṅgho ca tena.</i></a> <a><i>Yampi, bhikkhave, yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto, na tena saṅgho saṃvasati;</i></a> <a><i>khippameva naṃ sannipatitvā ukkhipati.</i></a> <a><i>Kiñcāpi so hoti majjhe bhikkhusaṅghassa nisinno, atha kho so ārakāva saṅghamhā, saṅgho ca tena;</i></a> <a><i>ayaṃ, bhikkhave, imasmiṃ dhammavinaye tatiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a></p>
<p><a data-var="pabbajitvā → pabbajitā (si)" data-ref="sc22, ms18Ud_404"><i>Seyyathāpi, bhikkhave, yā kāci mahānadiyo, seyyathidaṃ—</i></a> <a><i>gaṅgā yamunā aciravatī sarabhū mahī tā mahāsamuddaṃ patvā jahanti purimāni nāmagottāni, ‘mahāsamuddo’tveva saṅkhaṃ gacchanti;</i></a> <a><i>evamevaṃ kho, bhikkhave, cattāro vaṇṇā—</i></a> <a><i>khattiyā, brāhmaṇā, vessā, suddā te tathāgatappavedite dhammavinaye agārasmā anagāriyaṃ pabbajitvā jahanti purimāni nāmagottāni, ‘samaṇā sakyaputtiyā’tveva saṅkhaṃ gacchanti.</i></a> <a><i>Yampi, bhikkhave, cattāro vaṇṇā—</i></a> <a><i>khattiyā, brāhmaṇā, vessā, suddā te tathāgatappavedite dhammavinaye agārasmā anagāriyaṃ pabbajitvā jahanti purimāni nāmagottāni, ‘samaṇā sakyaputtiyā’tveva saṅkhaṃ gacchanti;</i></a> <a><i>ayaṃ, bhikkhave, imasmiṃ dhammavinaye catuttho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a></p>
<p><a data-ref="sc23, ms18Ud_405"><i>Seyyathāpi, bhikkhave, yā ca loke savantiyo mahāsamuddaṃ appenti, yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati;</i></a> <a><i>evamevaṃ kho, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati.</i></a> <a><i>Yampi, bhikkhave, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati;</i></a> <a><i>ayaṃ, bhikkhave, imasmiṃ dhammavinaye pañcamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a></p>
<p><a data-ref="sc24, pts-vp-pli56, ms18Ud_406"><i>Seyyathāpi, bhikkhave, mahāsamuddo ekaraso loṇaraso;</i></a> <a><i>evamevaṃ kho, bhikkhave, ayaṃ dhammavinayo ekaraso vimuttiraso.</i></a> <a><i>Yampi, bhikkhave, ayaṃ dhammavinayo ekaraso vimuttiraso;</i></a> <a><i>ayaṃ, bhikkhave, imasmiṃ dhammavinaye chaṭṭho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a></p>
<p><a data-ref="sc25, ms18Ud_407"><i>Seyyathāpi, bhikkhave, mahāsamuddo bahuratano anekaratano, tatrimāni ratanāni, seyyathidaṃ—</i></a> <a><i>muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ;</i></a> <a><i>evamevaṃ kho, bhikkhave, ayaṃ dhammavinayo bahuratano anekaratano;</i></a> <a><i>tatrimāni ratanāni, seyyathidaṃ—</i></a> <a><i>cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.</i></a> <a><i>Yampi, bhikkhave, ayaṃ dhammavinayo bahuratano anekaratano, tatrimāni ratanāni, seyyathidaṃ—</i></a> <a><i>cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo;</i></a> <a><i>ayaṃ, bhikkhave, imasmiṃ dhammavinaye sattamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a></p>
<p><a data-var="paṭipanno, arahā, arahattāya → arahattaphalasacchikiriyāya (bj)" data-ref="sc26, ms18Ud_408"><i>Seyyathāpi, bhikkhave, mahāsamuddo mahataṃ bhūtānaṃ āvāso, tatrime bhūtā—</i></a> <a><i>timi timiṅgalo timitimiṅgalo asurā nāgā gandhabbā, santi mahāsamudde yojanasatikāpi attabhāvā dviyojanasatikāpi attabhāvā tiyojanasatikāpi attabhāvā catuyojanasatikāpi attabhāvā pañcayojanasatikāpi attabhāvā;</i></a> <a><i>evamevaṃ kho, bhikkhave, ayaṃ dhammavinayo mahataṃ bhūtānaṃ āvāso;</i></a> <a><i>tatrime bhūtā—</i></a> <a><i>sotāpanno, sotāpattiphalasacchikiriyāya paṭipanno, sakadāgāmī, sakadāgāmiphalasacchikiriyāya paṭipanno, anāgāmī, anāgāmiphalasacchikiriyāya paṭipanno, arahā, arahattāya paṭipanno.</i></a> <a><i>Yampi, bhikkhave, ayaṃ dhammavinayo mahataṃ bhūtānaṃ āvāso, tatrime bhūtā—</i></a> <a><i>sotāpanno, sotāpattiphalasacchikiriyāya paṭipanno, sakadāgāmī, sakadāgāmiphalasacchikiriyāya paṭipanno, anāgāmī, anāgāmiphalasacchikiriyāya paṭipanno, arahā, arahattāya paṭipanno;</i></a> <a><i>ayaṃ, bhikkhave, imasmiṃ dhammavinaye aṭṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti.</i></a> <a><i>Ime kho, bhikkhave, imasmiṃ dhammavinaye aṭṭha acchariyā abbhutā dhammā, ye disvā disvā bhikkhū imasmiṃ dhammavinaye abhiramantī”ti.</i></a></p>
<p><a data-ref="sc27, ms18Ud_409"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc28, vns58, ms18Ud_410"><i>“Channamativassati,</i></a><br>
<a><i>vivaṭaṃ nātivassati;</i></a><br>
<a><i>Tasmā channaṃ vivaretha,</i></a><br>
<a><i>evaṃ taṃ nātivassatī”ti.</i></a></p>
</blockquote>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
