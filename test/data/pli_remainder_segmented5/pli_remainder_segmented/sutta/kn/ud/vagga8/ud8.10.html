<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud8.10">
<article>
<div class="hgroup">
<p class="division"><a><i>Udāna 8.10</i></a></p>
<h1><a><i>Dutiyadabbasutta</i></a></h1>
</div>
<p><span class="evam"><a data-ref="sc1, ms18Ud_753, msdiv80"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tatra kho bhagavā bhikkhū āmantesi:</i></a> <a><i>“bhikkhavo”ti.</i></a> <a><i>“Bhadante”ti te bhikkhū bhagavato paccassosuṃ.</i></a> <a><i>Bhagavā etadavoca:</i></a></p>
<p><a data-ref="sc2, ms18Ud_754"><i>“Dabbassa, bhikkhave, mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi.</i></a> <a><i>Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi;</i></a> <a><i>evamevaṃ kho, bhikkhave, dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī”ti.</i></a></p>
<p><a data-ref="sc3, ms18Ud_755"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns101, ms18Ud_756"><i>“Ayoghanahatasseva,</i></a><br>
<a data-var="jātavedaso → jātavedassa (sya-all); jātavedasso (pts-vp-pli1)"><i>jalato jātavedaso;</i></a><br>
<a><i>Anupubbūpasantassa,</i></a><br>
<a><i>yathā na ñāyate gati.</i></a></p>
<p><a data-ref="sc5, vns102, ms18Ud_757"><i>Evaṃ sammāvimuttānaṃ,</i></a><br>
<a><i>kāmabandhoghatārinaṃ;</i></a><br>
<a><i>Paññāpetuṃ gati natthi,</i></a><br>
<a><i>pattānaṃ acalaṃ sukhan”ti.</i></a></p>
</blockquote>
<p class="endsection"><a><i>Dasamaṃ.</i></a></p>
<p class="endsection"><a><i>Pāṭaligāmiyavaggo aṭṭhamo.</i></a></p>
<blockquote class="uddanagatha">
<p><a data-ref="sc6, pts-vp-pli94, ms18Ud_761"><i>Nibbānā caturo vuttā,</i></a><br>
<a><i>cundo pāṭaligāmiyā;</i></a><br>
<a><i>Dvidhāpatho visākhā ca,</i></a><br>
<a><i>dabbena saha te dasāti.</i></a></p>
</blockquote>
<blockquote class="uddanagatha">
<p><a data-ref="sc7, ms18Ud_763"><i>Vaggamidaṃ paṭhamaṃ varabodhi,</i></a><br>
<a><i>Vaggamidaṃ dutiyaṃ mucalindo;</i></a><br>
<a><i>Nandakavaggavaro tatiyo tu,</i></a><br>
<a><i>Meghiyavaggavaro ca catuttho.</i></a></p>
<p><a data-ref="sc8, ms18Ud_764"><i>Pañcamavaggavarantidha soṇo,</i></a><br>
<a data-var="Chaṭṭhamavaggavaranti → chaṭṭhamavaggavaraṃ (bj, mr) | jaccandho → tu tamandho (mr)"><i>Chaṭṭhamavaggavaranti jaccandho;</i></a><br>
<a><i>Sattamavaggavaranti ca cūḷo,</i></a><br>
<a data-var="Pāṭaligāmiyamaṭṭhamavaggo → pāṭaligāmavaraṭṭhamavaggo (bj, mr); pāṭaligāmiyavaraṭṭhamavaggo (sya-all, km, pts-vp-pli1)"><i>Pāṭaligāmiyamaṭṭhamavaggo.</i></a></p>
<p><a data-ref="sc9, ms18Ud_765"><i>Asītimanūnakasuttavaraṃ,</i></a><br>
<a><i>Vaggamidaṭṭhakaṃ suvibhattaṃ;</i></a><br>
<a><i>Dassitaṃ cakkhumatā vimalena,</i></a><br>
<a data-var="Addhā hi taṃ udānamitīdamāhu → addhā tamudānamitīdamāhu (bj); saddhā hi taṃ udānantidamāhu (sya-all, km, pts-vp-pli1); atthāyetaṃ udānamitimāhu (mr)"><i>Addhā hi taṃ udānamitīdamāhu.</i></a></p>
</blockquote>
<p class="endbook"><a><i>Udānapāḷi niṭṭhitā.</i></a></p>
</article>
</section>
</div>
</body>
</html>
