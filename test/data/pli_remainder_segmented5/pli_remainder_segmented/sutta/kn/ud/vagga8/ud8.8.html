<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud8.8">
<article>
<div class="hgroup">
<p class="division"><a><i>Udāna 8.8</i></a></p>
<h1><a><i>Visākhāsutta</i></a></h1>
</div>
<p><span class="evam"><a data-ref="sc1, ms18Ud_738, msdiv78"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati pubbārāme migāramātupāsāde.</i></a> <a><i>Tena kho pana samayena visākhāya migāramātuyā nattā kālaṅkatā hoti piyā manāpā.</i></a> <a><i>Atha kho visākhā migāramātā allavatthā allakesā divā divassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinnaṃ kho visākhaṃ migāramātaraṃ bhagavā etadavoca:</i></a></p>
<p><a data-var="yāvatikā → yāvatakā (?)" data-ref="sc2, ms18Ud_739"><i>“Handa kuto nu tvaṃ, visākhe, āgacchasi allavatthā allakesā idhūpasaṅkantā divā divassā”ti?</i></a> <a data-var="tāvatike → tāvatake (?)"><i>“Nattā me, bhante, piyā manāpā kālaṅkatā.</i></a> <a><i>Tenāhaṃ allavatthā allakesā idhūpasaṅkantā divā divassā”ti.</i></a> <a><i>“Iccheyyāsi tvaṃ, visākhe, yāvatikā sāvatthiyā manussā tāvatike putte ca nattāro cā”ti?</i></a> <a data-var="Iccheyyāhaṃ, bhagavā → iccheyyāhaṃ bhante bhagavā (sya-all)"><i>“Iccheyyāhaṃ, bhagavā, yāvatikā sāvatthiyā manussā tāvatike putte ca nattāro cā”ti.</i></a></p>
<p><a data-ref="sc3, ms18Ud_740"><i>“Kīvabahukā pana, visākhe, sāvatthiyā manussā devasikaṃ kālaṃ karontī”ti?</i></a> <a><i>“Dasapi, bhante, sāvatthiyā manussā devasikaṃ kālaṃ karonti;</i></a> <a><i>navapi, bhante …</i></a> <a><i>aṭṭhapi, bhante …</i></a> <a><i>sattapi, bhante …</i></a> <a><i>chapi, bhante …</i></a> <a><i>pañcapi, bhante …</i></a> <a><i>cattāropi, bhante …</i></a> <a><i>tīṇipi, bhante …</i></a> <a><i>dvepi, bhante, sāvatthiyā manussā devasikaṃ kālaṃ karonti.</i></a> <a><i>Ekopi, bhante, sāvatthiyā manusso devasikaṃ kālaṃ karoti.</i></a> <a><i>Avivittā, bhante, sāvatthi manussehi kālaṃ karontehī”ti.</i></a></p>
<p><a data-ref="sc4, pts-vp-pli92, ms18Ud_741"><i>“Taṃ kiṃ maññasi, visākhe, api nu tvaṃ kadāci karahaci anallavatthā vā bhaveyyāsi anallakesā vā”ti?</i></a> <a><i>“No hetaṃ, bhante.</i></a> <a><i>Alaṃ me, bhante, tāva bahukehi puttehi ca nattārehi cā”ti.</i></a></p>
<p><a data-ref="sc5, ms18Ud_742"><i>“Yesaṃ kho, visākhe, sataṃ piyāni, sataṃ tesaṃ dukkhāni;</i></a> <a><i>yesaṃ navuti piyāni, navuti tesaṃ dukkhāni;</i></a> <a><i>yesaṃ asīti piyāni, asīti tesaṃ dukkhāni;</i></a> <a><i>yesaṃ sattati piyāni, sattati tesaṃ dukkhāni;</i></a> <a><i>yesaṃ saṭṭhi piyāni, saṭṭhi tesaṃ dukkhāni;</i></a> <a><i>yesaṃ paññāsaṃ piyāni, paññāsaṃ tesaṃ dukkhāni;</i></a> <a><i>yesaṃ cattārīsaṃ piyāni, cattārīsaṃ tesaṃ dukkhāni, yesaṃ tiṃsaṃ piyāni, tiṃsaṃ tesaṃ dukkhāni;</i></a> <a><i>yesaṃ vīsati piyāni, vīsati tesaṃ dukkhāni, yesaṃ dasa piyāni, dasa tesaṃ dukkhāni;</i></a> <a><i>yesaṃ nava piyāni, nava tesaṃ dukkhāni;</i></a> <a><i>yesaṃ aṭṭha piyāni, aṭṭha tesaṃ dukkhāni;</i></a> <a><i>yesaṃ satta piyāni, satta tesaṃ dukkhāni;</i></a> <a><i>yesaṃ cha piyāni, cha tesaṃ dukkhāni;</i></a> <a><i>yesaṃ pañca piyāni, pañca tesaṃ dukkhāni;</i></a> <a><i>yesaṃ cattāri piyāni, cattāri tesaṃ dukkhāni;</i></a> <a><i>yesaṃ tīṇi piyāni, tīṇi tesaṃ dukkhāni;</i></a> <a><i>yesaṃ dve piyāni, dve tesaṃ dukkhāni;</i></a> <a><i>yesaṃ ekaṃ piyaṃ, ekaṃ tesaṃ dukkhaṃ;</i></a> <a><i>yesaṃ natthi piyaṃ, natthi tesaṃ dukkhaṃ, asokā te virajā anupāyāsāti vadāmī”ti.</i></a></p>
<p><a data-ref="sc6, ms18Ud_743"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc7, vns98, ms18Ud_744"><i>“Ye keci sokā paridevitā vā,</i></a><br>
<a data-var="Dukkhā va → dukkhā ca (sabbattha; csp1ed)"><i>Dukkhā va lokasmimanekarūpā;</i></a><br>
<a><i>Piyaṃ paṭiccappabhavanti ete,</i></a><br>
<a><i>Piye asante na bhavanti ete.</i></a></p>
<p><a data-ref="sc8, vns99, ms18Ud_745"><i>Tasmā hi te sukhino vītasokā,</i></a><br>
<a><i>Yesaṃ piyaṃ natthi kuhiñci loke;</i></a><br>
<a><i>Tasmā asokaṃ virajaṃ patthayāno,</i></a><br>
<a><i>Piyaṃ na kayirātha kuhiñci loke”ti.</i></a></p>
</blockquote>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
