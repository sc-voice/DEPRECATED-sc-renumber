<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud8.7">
<article>
<div class="hgroup">
<p class="division"><a><i>Udāna 8.7</i></a></p>
<h1><a><i>Dvidhāpathasutta</i></a></h1>
</div>
<p><span class="evam"><a data-var="addhānamaggappaṭipanno → addhānamaggapaṭipanno (bj, sya-all, csp1ed, csp2ed)" data-ref="sc1, ms18Ud_732, msdiv77"><i>Evaṃ me sutaṃ—</i></a></span> <a data-var="dvidhāpathaṃ → dvedhāpathaṃ (bj)"><i> ekaṃ samayaṃ bhagavā kosalesu addhānamaggappaṭipanno hoti āyasmatā nāgasamālena pacchāsamaṇena.</i></a> <a><i>Addasā kho āyasmā nāgasamālo antarāmagge dvidhāpathaṃ.</i></a> <a><i>Disvāna bhagavantaṃ etadavoca:</i></a> <a><i>“ayaṃ, bhante, bhagavā pantho;</i></a> <a><i>iminā gacchāmā”ti.</i></a> <a><i>Evaṃ vutte, bhagavā āyasmantaṃ nāgasamālaṃ etadavoca:</i></a> <a><i>“ayaṃ, nāgasamāla, pantho;</i></a> <a><i>iminā gacchāmā”ti.</i></a></p>
<p><a data-ref="sc2, ms18Ud_733"><i>Dutiyampi kho …pe…</i></a> <a><i>tatiyampi kho āyasmā nāgasamālo bhagavantaṃ etadavoca:</i></a> <a><i>“ayaṃ, bhante, bhagavā pantho;</i></a> <a><i>iminā gacchāmā”ti.</i></a> <a><i>Tatiyampi kho bhagavā āyasmantaṃ nāgasamālaṃ etadavoca:</i></a> <a><i>“ayaṃ, nāgasamāla, pantho;</i></a> <a><i>iminā gacchāmā”ti.</i></a> <a><i>Atha kho āyasmā nāgasamālo bhagavato pattacīvaraṃ tattheva chamāyaṃ nikkhipitvā pakkāmi:</i></a> <a><i>“idaṃ, bhante, bhagavato pattacīvaran”ti.</i></a></p>
<p><a data-ref="sc3, pts-vp-pli91, ms18Ud_734"><i>Atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ pattañca bhindiṃsu saṅghāṭiñca vipphālesuṃ.</i></a> <a><i>Atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</i></a> <a><i>Ekamantaṃ nisinno kho āyasmā nāgasamālo bhagavantaṃ etadavoca:</i></a> <a><i>“idha mayhaṃ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ, pattañca bhindiṃsu, saṅghāṭiñca vipphālesun”ti.</i></a></p>
<p><a data-ref="sc4, ms18Ud_735"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc5, vns97, ms18Ud_736"><i>“Saddhiṃ caramekato vasaṃ,</i></a><br>
<a><i>Misso aññajanena vedagū;</i></a><br>
<a><i>Vidvā pajahāti pāpakaṃ,</i></a><br>
<a><i>Koñco khīrapakova ninnagan”ti.</i></a></p>
</blockquote>
<p class="endsection"><a><i>Sattamaṃ.</i></a></p>
</article>
</section>
</div>
</body>
</html>
