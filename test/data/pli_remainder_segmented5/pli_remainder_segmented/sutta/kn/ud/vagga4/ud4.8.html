<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.8">
<article>
<div class="hgroup">
<p class="division"><a><i>Udāna 4.8</i></a></p>
<h1><a><i>Sundarīsutta</i></a></h1>
</div>
<p><span class="evam"><a data-var="apacito → ^ud2.4#1 [Sakkārasutta]; ^mi5.2.5#1 [Buddhalābhantarāyapañha]" data-ref="sc1, ms18Ud_318, msdiv38"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Bhikkhusaṃghopi sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ.</i></a> <a><i>Aññatitthiyā pana paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ.</i></a></p>
<p><a data-var="mayā na sakkā → kiṃ mayā sakkā (sya-all, pts-vp-pli1)" data-ref="sc2, pts-vp-pli44, ms18Ud_319"><i>Atha kho te aññatitthiyā paribbājakā bhagavato sakkāraṃ asahamānā bhikkhusaṃghassa ca yena sundarī paribbājikā tenupasaṅkamiṃsu; upasaṅkamitvā sundariṃ paribbājikaṃ etadavocuṃ:</i></a> <a><i>“ussahasi tvaṃ, bhagini, ñātīnaṃ atthaṃ kātun”ti?</i></a> <a><i>“Kyāhaṃ, ayyā, karomi?</i></a> <a><i>Kiṃ mayā na sakkā kātuṃ?</i></a> <a><i>Jīvitampi me pariccattaṃ ñātīnaṃ atthāyā”ti.</i></a></p>
<p><a data-ref="sc3, ms18Ud_320"><i>“Tena hi, bhagini, abhikkhaṇaṃ jetavanaṃ gacchāhī”ti.</i></a> <a><i>“Evaṃ, ayyā”ti kho sundarī paribbājikā tesaṃ aññatitthiyānaṃ paribbājakānaṃ paṭissutvā abhikkhaṇaṃ jetavanaṃ agamāsi.</i></a></p>
<p><a data-var="gacchantī”ti → gacchatīti (bj, sya-all, km); āgacchatīti (pts-vp-pli1)" data-ref="sc4, ms18Ud_321"><i>Yadā te aññiṃsu aññatitthiyā paribbājakā:</i></a> <a data-var="nikkhipitvā → nikhaṇitvā (bj, pts-vp-pli1); nikkhaṇitvā (sya-all)"><i>“vodiṭṭhā kho sundarī paribbājikā bahujanena abhikkhaṇaṃ jetavanaṃ gacchantī”ti.</i></a> <a><i>Atha naṃ jīvitā voropetvā tattheva jetavanassa parikhākūpe nikkhipitvā yena rājā pasenadi kosalo tenupasaṅkamiṃsu; upasaṅkamitvā rājānaṃ pasenadiṃ kosalaṃ etadavocuṃ:</i></a> <a><i>“yā sā, mahārāja, sundarī paribbājikā;</i></a> <a><i>sā no na dissatī”ti.</i></a> <a><i>“Kattha pana tumhe āsaṅkathā”ti?</i></a> <a><i>“Jetavane, mahārājā”ti.</i></a> <a><i>“Tena hi jetavanaṃ vicinathā”ti.</i></a></p>
<p><a data-ref="sc5, ms18Ud_322"><i>Atha kho te aññatitthiyā paribbājakā jetavanaṃ vicinitvā yathānikkhittaṃ parikhākūpā uddharitvā mañcakaṃ āropetvā sāvatthiṃ pavesetvā rathiyāya rathiyaṃ siṅghāṭakena siṅghāṭakaṃ upasaṅkamitvā manusse ujjhāpesuṃ:</i></a></p>
<p><a data-ref="sc6, ms18Ud_323"><i>“Passathāyyā samaṇānaṃ sakyaputtiyānaṃ kammaṃ.</i></a> <a><i>Alajjino ime samaṇā sakyaputtiyā dussīlā pāpadhammā musāvādino abrahmacārino.</i></a> <a><i>Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.</i></a> <a><i>Natthi imesaṃ sāmaññaṃ, natthi imesaṃ brahmaññaṃ.</i></a> <a><i>Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ.</i></a> <a><i>Kuto imesaṃ sāmaññaṃ, kuto imesaṃ brahmaññaṃ?</i></a> <a><i>Apagatā ime sāmaññā, apagatā ime brahmaññā.</i></a> <a><i>Kathañhi nāma puriso purisakiccaṃ karitvā itthiṃ jīvitā voropessatī”ti.</i></a></p>
<p><a data-ref="sc7, ms18Ud_324"><i>Tena kho pana samayena sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti:</i></a></p>
<p><a data-ref="sc8, ms18Ud_325"><i>“Alajjino ime samaṇā sakyaputtiyā dussīlā pāpadhammā musāvādino abrahmacārino.</i></a> <a><i>Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.</i></a> <a><i>Natthi imesaṃ sāmaññaṃ, natthi imesaṃ brahmaññaṃ.</i></a> <a><i>Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ.</i></a> <a><i>Kuto imesaṃ sāmaññaṃ, kuto imesaṃ brahmaññaṃ?</i></a> <a><i>Apagatā ime sāmaññā, apagatā ime brahmaññā.</i></a> <a><i>Kathañhi nāma puriso purisakiccaṃ karitvā itthiṃ jīvitā voropessatī”ti.</i></a></p>
<p><a data-ref="sc9, pts-vp-pli45, ms18Ud_326"><i>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu.</i></a> <a><i>Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavantaṃ etadavocuṃ:</i></a></p>
<p><a data-ref="sc10, ms18Ud_327"><i>“Etarahi, bhante, sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti:</i></a> <a><i>‘alajjino ime samaṇā sakyaputtiyā dussīlā pāpadhammā musāvādino abrahmacārino.</i></a> <a><i>Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.</i></a> <a><i>Natthi imesaṃ sāmaññaṃ, natthi imesaṃ brahmaññaṃ.</i></a> <a><i>Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ.</i></a> <a><i>Kuto imesaṃ sāmaññaṃ, kuto imesaṃ brahmaññaṃ?</i></a> <a><i>Apagatā ime sāmaññā, apagatā ime brahmaññā.</i></a> <a><i>Kathañhi nāma puriso purisakiccaṃ karitvā itthiṃ jīvitā voropessatī’”ti.</i></a></p>
<p><a data-ref="sc11, ms18Ud_328"><i>“Neso, bhikkhave, saddo ciraṃ bhavissati sattāhameva bhavissati.</i></a> <a><i>Sattāhassa accayena antaradhāyissati.</i></a> <a><i>Tena hi, bhikkhave, ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti, te tumhe imāya gāthāya paṭicodetha:</i></a></p>
<blockquote class="gatha">
<p><a data-ref="sc12, vns47, ms18Ud_329"><i>‘Abhūtavādī nirayaṃ upeti,</i></a><br>
<a data-var="vāpi → yo cāpi (bj, pts-vp-pli1, mr)"><i>Yo vāpi katvā na karomi cāha;</i></a><br>
<a><i>Ubhopi te pecca samā bhavanti,</i></a><br>
<a><i>Nihīnakammā manujā paratthā’”ti.</i></a></p>
</blockquote>
<p><a data-ref="sc13, ms18Ud_330"><i>Atha kho te bhikkhū bhagavato santike imaṃ gāthaṃ pariyāpuṇitvā ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti te imāya gāthāya paṭicodenti:</i></a></p>
<blockquote class="gatha">
<p><a data-ref="sc14, vns48, ms18Ud_331"><i>“Abhūtavādī nirayaṃ upeti,</i></a><br>
<a><i>Yo vāpi katvā na karomi cāha;</i></a><br>
<a><i>Ubhopi te pecca samā bhavanti,</i></a><br>
<a><i>Nihīnakammā manujā paratthā”ti.</i></a></p>
</blockquote>
<p><a data-ref="sc15, ms18Ud_332"><i>Manussānaṃ etadahosi:</i></a> <a><i>“akārakā ime samaṇā sakyaputtiyā, nayimehi kataṃ, sapantime samaṇā sakyaputtiyā”ti.</i></a> <a><i>Neva so saddo ciraṃ ahosi.</i></a> <a><i>Sattāhameva ahosi.</i></a> <a><i>Sattāhassa accayena antaradhāyi.</i></a></p>
<p><a data-ref="sc16, ms18Ud_333"><i>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</i></a> <a><i>Ekamantaṃ nisinnā kho te bhikkhū bhagavato etadavocuṃ:</i></a></p>
<p><a data-ref="sc17, ms18Ud_334"><i>“Acchariyaṃ, bhante, abbhutaṃ, bhante.</i></a> <a><i>Yāva subhāsitañcidaṃ, bhante, bhagavatā:</i></a> <a><i>‘neso, bhikkhave, saddo ciraṃ bhavissati.</i></a> <a><i>Sattāhameva bhavissati.</i></a> <a><i>Sattāhassa accayena antaradhāyissatī’ti.</i></a> <a><i>Antarahito so, bhante, saddo”ti.</i></a></p>
<p><a data-ref="sc18, ms18Ud_335"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc19, vns49, ms18Ud_336"><i>“Tudanti vācāya janā asaññatā,</i></a><br>
<a><i>Sarehi saṅgāmagataṃva kuñjaraṃ;</i></a><br>
<a><i>Sutvāna vākyaṃ pharusaṃ udīritaṃ,</i></a><br>
<a><i>Adhivāsaye bhikkhu aduṭṭhacitto”ti.</i></a></p>
</blockquote>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
