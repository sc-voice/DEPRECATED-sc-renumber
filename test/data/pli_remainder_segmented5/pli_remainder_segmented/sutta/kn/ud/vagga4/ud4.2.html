<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.2">
<article>
<div class="hgroup">
<p class="division"><a><i>Udāna 4.2</i></a></p>
<h1><a><i>Uddhatasutta</i></a></h1>
</div>
<p><span class="evam"><a data-ref="sc1, ms18Ud_273, msdiv32"><i>Evaṃ me sutaṃ—</i></a></span> <a><i> ekaṃ samayaṃ bhagavā kusinārāyaṃ viharati upavattane mallānaṃ sālavane.</i></a> <a><i>Tena kho pana samayena sambahulā bhikkhū bhagavato avidūre araññakuṭikāyaṃ viharanti uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.</i></a></p>
<p><a data-ref="sc2, pts-vp-pli38, ms18Ud_274"><i>Addasā kho bhagavā te sambahule bhikkhū avidūre araññakuṭikāyaṃ viharante uddhate unnaḷe capale mukhare vikiṇṇavāce muṭṭhassatino asampajāne asamāhite vibbhantacitte pākatindriye.</i></a></p>
<p><a data-ref="sc3, ms18Ud_275"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-var="kāyena → cittena (^ne4#392 [Vibhaṅga/ Desanāhārasampāta])" data-ref="sc4, vns40, ms18Ud_276"><i>“Arakkhitena kāyena,</i></a><br>
<a data-var="micchādiṭṭhihatena → micchādiṭṭhigatena (bahūsu)"><i>micchādiṭṭhihatena ca;</i></a><br>
<a data-var="Thinamiddhābhibhūtena → thīnamiddhābhibhūtena (bj, sya-all, km, pts-vp-pli1)"><i>Thinamiddhābhibhūtena,</i></a><br>
<a><i>vasaṃ mārassa gacchati.</i></a></p>
<p><a data-ref="sc5, vns41, ms18Ud_277"><i>Tasmā rakkhitacittassa,</i></a><br>
<a><i>sammāsaṅkappagocaro;</i></a><br>
<a><i>Sammādiṭṭhipurekkhāro,</i></a><br>
<a><i>ñatvāna udayabbayaṃ;</i></a><br>
<a><i>Thinamiddhābhibhū bhikkhu,</i></a><br>
<a><i>sabbā duggatiyo jahe”ti.</i></a></p>
</blockquote>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
