<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.6">
<article>
<div class="hgroup">
<p class="division"><a><i>Udāna 4.6</i></a></p>
<h1><a><i>Piṇḍolasutta</i></a></h1>
</div>
<p><span class="evam"><a data-var="āraddhavīriyo → āraddhaviriyo (bj, sya-all, km, pts-vp-pli1)" data-ref="sc1, ms18Ud_308, msdiv36"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā piṇḍolabhāradvājo bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya āraññiko piṇḍapātiko paṃsukūliko tecīvariko appiccho santuṭṭho pavivitto asaṃsaṭṭho āraddhavīriyo dhutavādo adhicittamanuyutto.</i></a></p>
<p><a data-ref="sc2, pts-vp-pli43, ms18Ud_309"><i>Addasā kho bhagavā āyasmantaṃ piṇḍolabhāradvājaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya āraññikaṃ piṇḍapātikaṃ paṃsukūlikaṃ tecīvarikaṃ appicchaṃ santuṭṭhaṃ pavivittaṃ asaṃsaṭṭhaṃ āraddhavīriyaṃ dhutavādaṃ adhicittamanuyuttaṃ.</i></a></p>
<p><a data-ref="sc3, ms18Ud_310"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-var="Anūpavādo anūpaghāto → anupavādo anupaghāto (sya-all, pts-vp-pli1, mr)" data-ref="sc4, vns45, ms18Ud_311"><i>“Anūpavādo anūpaghāto,</i></a><br>
<a><i>Pātimokkhe ca saṃvaro;</i></a><br>
<a><i>Mattaññutā ca bhattasmiṃ,</i></a><br>
<a><i>Pantañca sayanāsanaṃ;</i></a><br>
<a><i>Adhicitte ca āyogo,</i></a><br>
<a><i>Etaṃ buddhāna sāsanan”ti.</i></a></p>
</blockquote>
<p class="endsection"><a><i>Chaṭṭhaṃ.</i></a></p>
</article>
</section>
</div>
</body>
</html>
