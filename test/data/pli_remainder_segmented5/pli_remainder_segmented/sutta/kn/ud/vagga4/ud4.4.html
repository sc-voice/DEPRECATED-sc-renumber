<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud4.4">
<article>
<div class="hgroup">
<p class="division"><a><i>Udāna 4.4</i></a></p>
<h1><a data-var="Yakkhapahārasutta → juṇhasuttaṃ (bj)"><i>Yakkhapahārasutta</i></a></h1>
</div>
<p><span class="evam"><a data-ref="sc1, ms18Ud_288, msdiv34"><i>Evaṃ me sutaṃ—</i></a></span> <a><i> ekaṃ samayaṃ bhagavā rājagahe viharati veḷuvane kalandakanivāpe.</i></a> <a><i>Tena kho pana samayena āyasmā ca sāriputto āyasmā ca mahāmoggallāno kapotakandarāyaṃ viharanti.</i></a> <a><i>Tena kho pana samayena āyasmā sāriputto juṇhāya rattiyā navoropitehi kesehi abbhokāse nisinno hoti aññataraṃ samādhiṃ samāpajjitvā.</i></a></p>
<p><a data-ref="sc2, ms18Ud_289"><i>Tena kho pana samayena dve yakkhā sahāyakā uttarāya disāya dakkhiṇaṃ disaṃ gacchanti kenacideva karaṇīyena.</i></a> <a><i>Addasaṃsu kho te yakkhā āyasmantaṃ sāriputtaṃ juṇhāya rattiyā navoropitehi kesehi abbhokāse nisinnaṃ.</i></a> <a><i>Disvāna eko yakkho dutiyaṃ yakkhaṃ etadavoca:</i></a> <a><i>“paṭibhāti maṃ, samma, imassa samaṇassa sīse pahāraṃ dātun”ti.</i></a> <a><i>Evaṃ vutte, so yakkho taṃ yakkhaṃ etadavoca:</i></a> <a><i>“alaṃ, samma, mā samaṇaṃ āsādesi.</i></a> <a><i>Uḷāro so, samma, samaṇo mahiddhiko mahānubhāvo”ti.</i></a></p>
<p><a data-ref="sc3, pts-vp-pli40, ms18Ud_290"><i>Dutiyampi kho so yakkho taṃ yakkhaṃ etadavoca:</i></a> <a><i>“paṭibhāti maṃ, samma, imassa samaṇassa sīse pahāraṃ dātun”ti.</i></a> <a><i>Dutiyampi kho so yakkho taṃ yakkhaṃ etadavoca:</i></a> <a><i>“alaṃ, samma, mā samaṇaṃ āsādesi.</i></a> <a><i>Uḷāro so, samma, samaṇo mahiddhiko mahānubhāvo”ti.</i></a> <a><i>Tatiyampi kho so yakkho taṃ yakkhaṃ etadavoca:</i></a> <a><i>“paṭibhāti maṃ, samma, imassa samaṇassa sīse pahāraṃ dātun”ti.</i></a> <a><i>Tatiyampi kho so yakkho taṃ yakkhaṃ etadavoca:</i></a> <a><i>“alaṃ, samma, mā samaṇaṃ āsādesi.</i></a> <a><i>Uḷāro so, samma, samaṇo mahiddhiko mahānubhāvo”ti.</i></a></p>
<p><a data-var="apatāsi → avatthāsi (bj); avaṭṭhāsi (pts-vp-pli1)" data-ref="sc4, ms18Ud_291"><i>Atha kho so yakkho taṃ yakkhaṃ anādiyitvā āyasmato sāriputtattherassa sīse pahāraṃ adāsi.</i></a> <a><i>Tāva mahā pahāro ahosi, api tena pahārena sattaratanaṃ vā aḍḍhaṭṭhamaratanaṃ vā nāgaṃ osādeyya, mahantaṃ vā pabbatakūṭaṃ padāleyya.</i></a> <a><i>Atha ca pana so yakkho “ḍayhāmi ḍayhāmī”ti vatvā tattheva mahānirayaṃ apatāsi.</i></a></p>
<p><a data-ref="sc5, ms18Ud_292"><i>Addasā kho āyasmā mahāmoggallāno dibbena cakkhunā visuddhena atikkantamānusakena tena yakkhena āyasmato sāriputtattherassa sīse pahāraṃ dīyamānaṃ.</i></a> <a><i>Disvā yena āyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca:</i></a> <a><i>“kacci te, āvuso, khamanīyaṃ, kacci yāpanīyaṃ, kacci na kiñci dukkhan”ti?</i></a> <a><i>“Khamanīyaṃ me, āvuso moggallāna, yāpanīyaṃ me, āvuso moggallāna;</i></a> <a><i>api ca me sīsaṃ thokaṃ dukkhan”ti.</i></a></p>
<p><a data-var="Yāva → yaṃ tvaṃ (bj, pts-vp-pli1, mr); yaṃ (sya-all)" data-ref="sc6, ms18Ud_293"><i>“Acchariyaṃ, āvuso sāriputta, abbhutaṃ, āvuso sāriputta.</i></a> <a><i>Yāva mahiddhiko āyasmā sāriputto mahānubhāvo.</i></a> <a><i>Idha te, āvuso sāriputta, aññataro yakkho sīse pahāraṃ adāsi.</i></a> <a><i>Tāva mahā pahāro ahosi, api tena pahārena sattaratanaṃ vā aḍḍhaṭṭhamaratanaṃ vā nāgaṃ osādeyya, mahantaṃ vā pabbatakūṭaṃ padāleyya, atha ca panāyasmā sāriputto evamāha:</i></a> <a><i>‘khamanīyaṃ me, āvuso moggallāna, yāpanīyaṃ me, āvuso moggallāna;</i></a> <a><i>api ca me sīsaṃ thokaṃ dukkhan’”ti.</i></a></p>
<p><a data-var="Yāva → yaṃ (sya-all)" data-ref="sc7, ms18Ud_294"><i>“Acchariyaṃ, āvuso moggallāna, abbhutaṃ, āvuso moggallāna.</i></a> <a><i>Yāva mahiddhiko āyasmā mahāmoggallāno mahānubhāvo yatra hi nāma yakkhampi passissati.</i></a> <a><i>Mayaṃ panetarahi paṃsupisācakampi na passāmā”ti.</i></a></p>
<p><a data-ref="sc8, ms18Ud_295"><i>Assosi kho bhagavā dibbāya sotadhātuyā visuddhāya atikkantamānusikāya tesaṃ ubhinnaṃ mahānāgānaṃ imaṃ evarūpaṃ kathāsallāpaṃ.</i></a></p>
<p><a data-ref="sc9, ms18Ud_296"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc10, vns43, pts-vp-pli41, ms18Ud_297"><i>“Yassa selūpamaṃ cittaṃ,</i></a><br>
<a><i>ṭhitaṃ nānupakampati;</i></a><br>
<a><i>Virattaṃ rajanīyesu,</i></a><br>
<a><i>kopaneyye na kuppati;</i></a><br>
<a><i>Yassevaṃ bhāvitaṃ cittaṃ,</i></a><br>
<a><i>kuto taṃ dukkhamessatī”ti.</i></a></p>
</blockquote>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
