<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud1.4">
<article>
<div class="hgroup">
<p class="division"><a><i>Udāna 1.4</i></a></p>
<h1><a data-var="Huṃhuṅkasutta → nigrodhasuttaṃ (bj)"><i>Huṃhuṅkasutta</i></a></h1>
</div>
<p><span class="evam"><a data-ref="sc1, ms18Ud_18, msdiv4"><i>Evaṃ me sutaṃ—</i></a></span> <a><i> ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho.</i></a> <a><i>Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.</i></a> <a><i>Atha kho bhagavā tassa sattāhassa accayena tamhā samādhimhā vuṭṭhāsi.</i></a></p>
<p><a data-var="huṃhuṅkajātiko → huhuṅkajātiko (bj, sya-all, km, pts-vp-pli1)" data-ref="sc2, ms18Ud_19"><i>Atha kho aññataro huṃhuṅkajātiko brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi.</i></a> <a data-var="brāhmaṇakaraṇā → brāhmaṇakārakā (pts-vp-pli1, mr)"><i>Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi.</i></a> <a><i>Ekamantaṃ ṭhito kho so brāhmaṇo bhagavantaṃ etadavoca:</i></a> <a><i>“kittāvatā nu kho, bho gotama, brāhmaṇo hoti, katame ca pana brāhmaṇakaraṇā dhammā”ti?</i></a></p>
<p><a data-ref="sc3, ms18Ud_20"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns4, ms18Ud_21"><i>“Yo brāhmaṇo bāhitapāpadhammo,</i></a><br>
<a data-var="Nihuṃhuṅko → nihuhuṅko (bj, sya-all, km, pts-vp-pli1)"><i>Nihuṃhuṅko nikkasāvo yatatto;</i></a><br>
<a><i>Vedantagū vūsitabrahmacariyo,</i></a><br>
<a><i>Dhammena so brahmavādaṃ vadeyya;</i></a><br>
<a><i>Yassussadā natthi kuhiñci loke”ti.</i></a></p>
</blockquote>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
