<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud1.7">
<article>
<div class="hgroup">
<p class="division"><a><i>Udāna 1.7</i></a></p>
<h1><a data-var="Ajakalāpakasutta → pāvāsuttaṃ (bj)"><i>Ajakalāpakasutta</i></a></h1>
</div>
<p><span class="evam"><a data-var="pāvāyaṃ → pāṭaliyaṃ (pts-vp-pli1)" data-ref="sc1, pts-vp-pli5, ms18Ud_33, msdiv7"><i>Evaṃ me sutaṃ—</i></a></span> <a><i> ekaṃ samayaṃ bhagavā pāvāyaṃ viharati ajakalāpake cetiye, ajakalāpakassa yakkhassa bhavane.</i></a> <a><i>Tena kho pana samayena bhagavā rattandhakāratimisāyaṃ abbhokāse nisinno hoti;</i></a> <a><i>devo ca ekamekaṃ phusāyati.</i></a> <a><i>Atha kho ajakalāpako yakkho bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṃ “akkulo pakkulo”ti akkulapakkulikaṃ akāsi:</i></a> <a><i>“eso te, samaṇa, pisāco”ti.</i></a></p>
<p><a data-ref="sc2, ms18Ud_34"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc3, vns7, ms18Ud_35"><i>“Yadā sakesu dhammesu,</i></a><br>
<a><i>pāragū hoti brāhmaṇo;</i></a><br>
<a><i>Atha etaṃ pisācañca,</i></a><br>
<a><i>pakkulañcātivattatī”ti.</i></a></p>
</blockquote>
<p class="endsection"><a><i>Sattamaṃ.</i></a></p>
</article>
</section>
</div>
</body>
</html>
