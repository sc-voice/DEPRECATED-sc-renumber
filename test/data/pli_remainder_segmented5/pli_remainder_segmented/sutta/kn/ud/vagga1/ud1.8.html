<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud1.8">
<article>
<div class="hgroup">
<p class="division"><a><i>Udāna 1.8</i></a></p>
<h1><a><i>Saṅgāmajisutta</i></a></h1>
</div>
<p><span class="evam"><a data-ref="sc1, ms18Ud_37, msdiv8"><i>Evaṃ me sutaṃ—</i></a></span> <a><i> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.</i></a> <a><i>Tena kho pana samayena āyasmā saṅgāmaji sāvatthiṃ anuppatto hoti bhagavantaṃ dassanāya.</i></a> <a><i>Assosi kho āyasmato saṅgāmajissa purāṇadutiyikā:</i></a> <a><i>“ayyo kira saṅgāmaji sāvatthiṃ anuppatto”ti.</i></a> <a><i>Sā dārakaṃ ādāya jetavanaṃ agamāsi.</i></a></p>
<p><a data-var="khuddaputtañhi → khuddaputtāmhi (bj); khuddaputt'mhi (pts-vp-pli1)" data-ref="sc2, ms18Ud_38"><i>Tena kho pana samayena āyasmā saṅgāmaji aññatarasmiṃ rukkhamūle divāvihāraṃ nisinno hoti.</i></a> <a><i>Atha kho āyasmato saṅgāmajissa purāṇadutiyikā yenāyasmā saṅgāmaji tenupasaṅkami; upasaṅkamitvā āyasmantaṃ saṅgāmajiṃ etadavoca:</i></a> <a><i>“khuddaputtañhi, samaṇa, posa man”ti.</i></a> <a><i>Evaṃ vutte, āyasmā saṅgāmaji tuṇhī ahosi.</i></a></p>
<p><a data-ref="sc3, ms18Ud_39"><i>Dutiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca:</i></a> <a><i>“khuddaputtañhi, samaṇa, posa man”ti.</i></a> <a><i>Dutiyampi kho āyasmā saṅgāmaji tuṇhī ahosi.</i></a></p>
<p><a data-ref="sc4, ms18Ud_40"><i>Tatiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca:</i></a> <a><i>“khuddaputtañhi, samaṇa, posa man”ti.</i></a> <a><i>Tatiyampi kho āyasmā saṅgāmaji tuṇhī ahosi.</i></a></p>
<p><a data-var="pakkāmi → pakkami (mr)" data-ref="sc5, ms18Ud_41"><i>Atha kho āyasmato saṅgāmajissa purāṇadutiyikā taṃ dārakaṃ āyasmato saṅgāmajissa purato nikkhipitvā pakkāmi:</i></a> <a data-var="eso → esa (bj, mr)"><i>“eso te, samaṇa, putto; posa nan”ti.</i></a></p>
<p><a data-var="avidūraṃ → avidūre (sya-all, pts-vp-pli1)" data-ref="sc6, pts-vp-pli6, ms18Ud_42"><i>Atha kho āyasmā saṅgāmaji taṃ dārakaṃ neva olokesi nāpi ālapi.</i></a> <a><i>Atha kho āyasmato saṅgāmajissa purāṇadutiyikā avidūraṃ gantvā apalokentī addasa āyasmantaṃ saṅgāmajiṃ taṃ dārakaṃ neva olokentaṃ nāpi ālapantaṃ, disvānassā etadahosi:</i></a> <a><i>“na cāyaṃ samaṇo puttenapi atthiko”ti.</i></a> <a><i>Tato paṭinivattitvā dārakaṃ ādāya pakkāmi.</i></a> <a><i>Addasā kho bhagavā dibbena cakkhunā visuddhena atikkantamānusakena āyasmato saṅgāmajissa purāṇadutiyikāya evarūpaṃ vippakāraṃ.</i></a></p>
<p><a data-ref="sc7, ms18Ud_43"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc8, vns8, ms18Ud_44"><i>“Āyantiṃ nābhinandati,</i></a><br>
<a><i>pakkamantiṃ na socati;</i></a><br>
<a><i>Saṅgā saṅgāmajiṃ muttaṃ,</i></a><br>
<a><i>tamahaṃ brūmi brāhmaṇan”ti.</i></a></p>
</blockquote>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
