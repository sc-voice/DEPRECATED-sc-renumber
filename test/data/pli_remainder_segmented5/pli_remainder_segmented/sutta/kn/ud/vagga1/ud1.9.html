<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="ud1.9">
<article>
<div class="hgroup">
<p class="division"><a><i>Udāna 1.9</i></a></p>
<h1><a><i>Jaṭilasutta</i></a></h1>
</div>
<p><span class="evam"><a data-ref="sc1, ms18Ud_46, msdiv9"><i>Evaṃ me sutaṃ—</i></a></span> <a><i> ekaṃ samayaṃ bhagavā gayāyaṃ viharati gayāsīse.</i></a> <a><i>Tena kho pana samayena sambahulā jaṭilā sītāsu hemantikāsu rattīsu antaraṭṭhake himapātasamaye gayāyaṃ ummujjantipi nimujjantipi, ummujjanimujjampi karonti osiñcantipi, aggimpi juhanti:</i></a> <a><i>“iminā suddhī”ti.</i></a></p>
<p><a data-var="ummujjanimujjampi karonte → ummujjanimujjaṃ karontepi (bj, pts-vp-pli1, mr); ummujjanimmujjampi karonte (sya-all)" data-ref="sc2, ms18Ud_47"><i>Addasā kho bhagavā te sambahule jaṭile sītāsu hemantikāsu rattīsu antaraṭṭhake himapātasamaye gayāyaṃ ummujjantepi nimujjantepi ummujjanimujjampi karonte osiñcantepi aggimpi juhante:</i></a> <a><i>“iminā suddhī”ti.</i></a></p>
<p><a data-ref="sc3, ms18Ud_48"><i>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</i></a></p>
<blockquote class="gatha">
<p><a data-ref="sc4, vns9, ms18Ud_49"><i>“Na udakena sucī hoti,</i></a><br>
<a data-var="nhāyatī → nhāyati (bj)"><i>bahvettha nhāyatī jano;</i></a><br>
<a><i>Yamhi saccañca dhammo ca,</i></a><br>
<a><i>so sucī so ca brāhmaṇo”ti.</i></a></p>
</blockquote>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
