<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp16">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Hatthināgavagga</i></a></p>
<p><a><i>Sīlapāramī 6</i></a></p>
<h1><a><i>Rurumigarājacariya</i></a></h1>
</div>
<blockquote class="gatha">
<p><a data-ref="sc1, ms21Cp_214, msdiv48"><i>“Punāparaṃ yadā homi,</i></a><br>
<a><i>sutattakanakasannibho;</i></a><br>
<a><i>Migarājā ruru nāma,</i></a><br>
<a><i>paramasīlasamāhito.</i></a></p>
<p><a data-ref="sc2, ms21Cp_215, msdiv49"><i>Ramme padese ramaṇīye,</i></a><br>
<a><i>vivitte amanussake;</i></a><br>
<a><i>Tattha vāsaṃ upagañchiṃ,</i></a><br>
<a><i>gaṅgākūle manorame.</i></a></p>
<p><a data-ref="sc3, pts-vp-pli1ed88, ms21Cp_216, msdiv50"><i>Atha upari gaṅgāya,</i></a><br>
<a><i>dhanikehi paripīḷito;</i></a><br>
<a><i>Puriso gaṅgāya papati,</i></a><br>
<a><i>‘jīvāmi vā marāmi vā’.</i></a></p>
<p><a data-ref="sc4, ms21Cp_217, msdiv51"><i>Rattindivaṃ so gaṅgāya,</i></a><br>
<a><i>vuyhamāno mahodake;</i></a><br>
<a><i>Ravanto karuṇaṃ ravaṃ,</i></a><br>
<a><i>majjhe gaṅgāya gacchati.</i></a></p>
<p><a data-ref="sc5, ms21Cp_218, msdiv52"><i>Tassāhaṃ saddaṃ sutvāna,</i></a><br>
<a><i>karuṇaṃ paridevato;</i></a><br>
<a><i>Gaṅgāya tīre ṭhatvāna,</i></a><br>
<a><i>apucchiṃ ‘kosi tvaṃ naro’.</i></a></p>
<p><a data-ref="sc6, pts-vp-pli2ed19, ms21Cp_219, msdiv53"><i>So me puṭṭho ca byākāsi,</i></a><br>
<a><i>attano karaṇaṃ tadā;</i></a><br>
<a><i>‘Dhanikehi bhīto tasito,</i></a><br>
<a><i>pakkhandohaṃ mahānadiṃ’.</i></a></p>
<p><a data-ref="sc7, ms21Cp_220, msdiv54"><i>Tassa katvāna kāruññaṃ,</i></a><br>
<a><i>cajitvā mama jīvitaṃ;</i></a><br>
<a><i>Pavisitvā nīhariṃ tassa,</i></a><br>
<a><i>andhakāramhi rattiyā.</i></a></p>
<p><a data-ref="sc8, ms21Cp_221, msdiv55"><i>Assatthakālamaññāya,</i></a><br>
<a><i>tassāhaṃ idamabraviṃ;</i></a><br>
<a><i>‘Ekaṃ taṃ varaṃ yācāmi,</i></a><br>
<a><i>mā maṃ kassaci pāvada’.</i></a></p>
<p><a data-ref="sc9, ms21Cp_222, msdiv56"><i>Nagaraṃ gantvāna ācikkhi,</i></a><br>
<a><i>pucchito dhanahetuko;</i></a><br>
<a><i>Rājānaṃ so gahetvāna,</i></a><br>
<a><i>upagañchi mamantikaṃ.</i></a></p>
<p><a data-ref="sc10, ms21Cp_223, msdiv57"><i>Yāvatā karaṇaṃ sabbaṃ,</i></a><br>
<a><i>rañño ārocitaṃ mayā;</i></a><br>
<a><i>Rājā sutvāna vacanaṃ,</i></a><br>
<a><i>usuṃ tassa pakappayi;</i></a><br>
<a><i>‘Idheva ghātayissāmi,</i></a><br>
<a data-var="mittadubbhiṃ → mittadubhiṃ (si)"><i>mittadubbhiṃ anāriyaṃ’.</i></a></p>
<p><a data-ref="sc11, ms21Cp_224, msdiv58"><i>Tamahaṃ anurakkhanto,</i></a><br>
<a><i>nimminiṃ mama attanā;</i></a><br>
<a><i>‘Tiṭṭhateso mahārāja,</i></a><br>
<a><i>kāmakāro bhavāmi te’.</i></a></p>
<p><a data-ref="sc12, ms21Cp_225, msdiv59"><i>Anurakkhiṃ mama sīlaṃ,</i></a><br>
<a><i>nārakkhiṃ mama jīvitaṃ;</i></a><br>
<a><i>Sīlavā hi tadā āsiṃ,</i></a><br>
<a><i>bodhiyāyeva kāraṇā”ti.</i></a></p>
</blockquote>
<p class="endsutta"><a data-var="Rurumigarājacariyaṃ → rurumigacariyaṃ (sya1ed, sya2ed); rururājacariyaṃ (pts-vp-pli1-2, csp1ed)" data-ref="sc13, ms21Cp_226"><i>Rurumigarājacariyaṃ chaṭṭhaṃ.</i></a></p>
</article>
</section>
</div>
</body>
</html>
