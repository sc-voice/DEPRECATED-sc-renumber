<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp24">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Yudhañjayavagga</i></a></p>
<p><a><i>Nekkhammapāramī 4</i></a></p>
<h1><a><i>Bhisacariya</i></a></h1>
</div>
<blockquote class="gatha">
<p><a data-ref="sc1, pts-vp-pli2ed27, ms21Cp_305, msdiv34"><i>“Punāparaṃ yadā homi,</i></a><br>
<a><i>kāsīnaṃ puravaruttame;</i></a><br>
<a><i>Bhaginī ca bhātaro satta,</i></a><br>
<a><i>nibbattā sotthiye kule.</i></a></p>
<p><a data-ref="sc2, ms21Cp_306, msdiv35"><i>Etesaṃ pubbajo āsiṃ,</i></a><br>
<a><i>hirīsukkamupāgato;</i></a><br>
<a><i>Bhavaṃ disvāna bhayato,</i></a><br>
<a><i>nekkhammābhirato ahaṃ.</i></a></p>
<p><a data-ref="sc3, pts-vp-pli1ed95, ms21Cp_307, msdiv36"><i>Mātāpitūhi pahitā,</i></a><br>
<a><i>sahāyā ekamānasā;</i></a><br>
<a><i>Kāmehi maṃ nimantenti,</i></a><br>
<a><i>‘kulavaṃsaṃ dharehi’ti.</i></a></p>
<p><a data-ref="sc4, ms21Cp_308, msdiv37"><i>Yaṃ tesaṃ vacanaṃ vuttaṃ,</i></a><br>
<a><i>gihīdhamme sukhāvahaṃ;</i></a><br>
<a><i>Taṃ me ahosi kaṭhinaṃ,</i></a><br>
<a data-var="tattaphālasamaṃ → tattapālasamaṃ viya (si); santattaphālasamaṃ viya (mr)"><i>tattaphālasamaṃ viya.</i></a></p>
<p><a data-ref="sc5, ms21Cp_309, msdiv38"><i>Te maṃ tadā ukkhipantaṃ,</i></a><br>
<a><i>pucchiṃsu patthitaṃ mama;</i></a><br>
<a><i>‘Kiṃ tvaṃ patthayase samma,</i></a><br>
<a><i>yadi kāme na bhuñjasi’.</i></a></p>
<p><a data-ref="sc6, ms21Cp_310, msdiv39"><i>Tesāhaṃ evamavacaṃ,</i></a><br>
<a><i>atthakāmo hitesinaṃ;</i></a><br>
<a><i>‘Nāhaṃ patthemi gihībhāvaṃ,</i></a><br>
<a><i>nekkhammābhirato ahaṃ’.</i></a></p>
<p><a data-ref="sc7, ms21Cp_311, msdiv40"><i>Te mayhaṃ vacanaṃ sutvā,</i></a><br>
<a><i>pitu mātu ca sāvayuṃ;</i></a><br>
<a><i>Mātāpitā evamāhu,</i></a><br>
<a><i>‘sabbeva pabbajāma bho’.</i></a></p>
<p><a data-ref="sc8, ms21Cp_312, msdiv41"><i>Ubho mātāpitā mayhaṃ,</i></a><br>
<a><i>bhaginī ca satta bhātaro;</i></a><br>
<a><i>Amitadhanaṃ chaḍḍayitvā,</i></a><br>
<a><i>pāvisimhā mahāvanan”ti.</i></a></p>
</blockquote>
<p class="endsutta"><a data-var="Bhisacariyaṃ → bhiṃsacariyaṃ (sya1ed, sya2ed)" data-ref="sc9, ms21Cp_313"><i>Bhisacariyaṃ catutthaṃ.</i></a></p>
</article>
</section>
</div>
</body>
</html>
