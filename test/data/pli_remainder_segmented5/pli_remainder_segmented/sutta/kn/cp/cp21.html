<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp21">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Yudhañjayavagga</i></a></p>
<p><a><i>Nekkhammapāramī 1</i></a></p>
<h1><a><i>Yudhañjayacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed92, pts-vp-pli2ed24, ms21Cp_269, msdiv1"><i>“Yadāhaṃ amitayaso,</i></a><br>
<a><i>Rājaputto yudhañjayo;</i></a><br>
<a><i>Ussāvabinduṃ sūriyātape,</i></a><br>
<a><i>Patitaṃ disvāna saṃvijiṃ.</i></a></p>
<p><a data-ref="sc2, ms21Cp_270, msdiv2"><i>Taññevādhipatiṃ katvā,</i></a><br>
<a><i>saṃvegamanubrūhayiṃ;</i></a><br>
<a><i>Mātāpitū ca vanditvā,</i></a><br>
<a><i>pabbajjamanuyācahaṃ.</i></a></p>
<p><a data-ref="sc3, ms21Cp_271, msdiv3"><i>Yācanti maṃ pañjalikā,</i></a><br>
<a><i>sanegamā saraṭṭhakā;</i></a><br>
<a><i>‘Ajjeva putta paṭipajja,</i></a><br>
<a><i>iddhaṃ phītaṃ mahāmahiṃ’.</i></a></p>
<p><a data-ref="sc4, ms21Cp_272, msdiv4"><i>Sarājake sahorodhe,</i></a><br>
<a><i>sanegame saraṭṭhake;</i></a><br>
<a><i>Karuṇaṃ paridevante,</i></a><br>
<a><i>anapekkhova pariccajiṃ.</i></a></p>
<p><a data-ref="sc5, ms21Cp_273, msdiv5"><i>Kevalaṃ pathaviṃ rajjaṃ,</i></a><br>
<a><i>ñātiparijanaṃ yasaṃ;</i></a><br>
<a><i>Cajamāno na cintesiṃ,</i></a><br>
<a><i>bodhiyāyeva kāraṇā.</i></a></p>
<p><a data-ref="sc6, ms21Cp_274, msdiv6"><i>Mātāpitā na me dessā,</i></a><br>
<a><i>napi me dessaṃ mahāyasaṃ;</i></a><br>
<a><i>Sabbaññutaṃ piyaṃ mayhaṃ,</i></a><br>
<a><i>tasmā rajjaṃ pariccajin”ti.</i></a></p>
</blockquote>
<p class="endsutta"><a data-ref="sc7, ms21Cp_275"><i>Yudhañjayacariyaṃ paṭhamaṃ.</i></a></p>
</article>
</section>
</div>
</body>
</html>
