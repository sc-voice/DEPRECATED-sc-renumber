<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp8">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Akittivagga</i></a></p>
<p><a><i>Dānapāramī 8</i></a></p>
<h1><a><i>Sivirājacariya</i></a></h1>
</div>
<blockquote class="gatha">
<p><a data-ref="sc1, ms21Cp_59, msdiv51"><i>“Ariṭṭhasavhaye nagare,</i></a><br>
<a><i>sivināmāsi khattiyo;</i></a><br>
<a><i>Nisajja pāsādavare,</i></a><br>
<a><i>evaṃ cintesahaṃ tadā.</i></a></p>
<p><a data-ref="sc2, pts-vp-pli2ed6, ms21Cp_60, msdiv52"><i>‘Yaṃ kiñci mānusaṃ dānaṃ,</i></a><br>
<a><i>adinnaṃ me na vijjati;</i></a><br>
<a><i>Yopi yāceyya maṃ cakkhuṃ,</i></a><br>
<a><i>dadeyyaṃ avikampito’.</i></a></p>
<p><a data-ref="sc3, ms21Cp_61, msdiv53"><i>Mama saṅkappamaññāya,</i></a><br>
<a><i>sakko devānamissaro;</i></a><br>
<a><i>Nisinno devaparisāya,</i></a><br>
<a><i>idaṃ vacanamabravi.</i></a></p>
<p><a data-ref="sc4, ms21Cp_62, msdiv54"><i>‘Nisajja pāsādavare,</i></a><br>
<a><i>sivirājā mahiddhiko;</i></a><br>
<a><i>Cintento vividhaṃ dānaṃ,</i></a><br>
<a><i>adeyyaṃ so na passati.</i></a></p>
<p><a data-ref="sc5, ms21Cp_63, msdiv55"><i>Tathaṃ nu vitathaṃ netaṃ,</i></a><br>
<a><i>handa vīmaṃsayāmi taṃ;</i></a><br>
<a><i>Muhuttaṃ āgameyyātha,</i></a><br>
<a><i>yāva jānāmi taṃ manaṃ’.</i></a></p>
<p><a data-ref="sc6, ms21Cp_64, msdiv56"><i>Pavedhamāno palitasiro,</i></a><br>
<a data-var="Valigatto → valitagatto (bj, pts-vp-pli1-2)"><i>Valigatto jarāturo;</i></a><br>
<a><i>Andhavaṇṇova hutvāna,</i></a><br>
<a><i>Rājānaṃ upasaṅkami.</i></a></p>
<p><a data-ref="sc7, pts-vp-pli1ed78, ms21Cp_65, msdiv57"><i>So tadā paggahetvāna,</i></a><br>
<a><i>vāmaṃ dakkhiṇabāhu ca;</i></a><br>
<a><i>Sirasmiṃ añjaliṃ katvā,</i></a><br>
<a><i>idaṃ vacanamabravi.</i></a></p>
<p><a data-ref="sc8, ms21Cp_66, msdiv58"><i>‘Yācāmi taṃ mahārāja,</i></a><br>
<a><i>dhammika raṭṭhavaḍḍhana;</i></a><br>
<a><i>Tava dānaratā kitti,</i></a><br>
<a><i>uggatā devamānuse.</i></a></p>
<p><a data-ref="sc9, ms21Cp_67, msdiv59"><i>Ubhopi nettā nayanā,</i></a><br>
<a><i>andhā upahatā mama;</i></a><br>
<a><i>Ekaṃ me nayanaṃ dehi,</i></a><br>
<a><i>tvampi ekena yāpaya’.</i></a></p>
<p><a data-ref="sc10, ms21Cp_68, msdiv60"><i>Tassāhaṃ vacanaṃ sutvā,</i></a><br>
<a><i>haṭṭho saṃviggamānaso;</i></a><br>
<a><i>Katañjalī vedajāto,</i></a><br>
<a><i>idaṃ vacanamabraviṃ.</i></a></p>
<p><a data-ref="sc11, ms21Cp_69, msdiv61"><i>‘Idānāhaṃ cintayitvāna,</i></a><br>
<a><i>pāsādato idhāgato;</i></a><br>
<a><i>Tvaṃ mama cittamaññāya,</i></a><br>
<a><i>nettaṃ yācitumāgato.</i></a></p>
<p><a data-ref="sc12, ms21Cp_70, msdiv62"><i>Aho me mānasaṃ siddhaṃ,</i></a><br>
<a><i>saṅkappo paripūrito;</i></a><br>
<a><i>Adinnapubbaṃ dānavaraṃ,</i></a><br>
<a><i>ajja dassāmi yācake.</i></a></p>
<p><a data-ref="sc13, ms21Cp_71, msdiv63"><i>Ehi sivaka uṭṭhehi,</i></a><br>
<a><i>mā dandhayi mā pavedhayi;</i></a><br>
<a><i>Ubhopi nayanaṃ dehi,</i></a><br>
<a><i>uppāṭetvā vaṇibbake’.</i></a></p>
<p><a data-ref="sc14, ms21Cp_72, msdiv64"><i>Tato so codito mayhaṃ,</i></a><br>
<a><i>sivako vacanaṃ karo;</i></a><br>
<a><i>Uddharitvāna pādāsi,</i></a><br>
<a><i>tālamiñjaṃva yācake.</i></a></p>
<p><a data-ref="sc15, ms21Cp_73, msdiv65"><i>Dadamānassa dentassa,</i></a><br>
<a><i>dinnadānassa me sato;</i></a><br>
<a><i>Cittassa aññathā natthi,</i></a><br>
<a><i>bodhiyāyeva kāraṇā.</i></a></p>
<p><a data-ref="sc16, ms21Cp_74, msdiv66"><i>Na me dessā ubho cakkhū,</i></a><br>
<a><i>attā na me na dessiyo;</i></a><br>
<a><i>Sabbaññutaṃ piyaṃ mayhaṃ,</i></a><br>
<a><i>tasmā cakkhuṃ adāsahan”ti.</i></a></p>
</blockquote>
<p class="endsutta"><a data-ref="sc17, ms21Cp_75"><i>Sivirājacariyaṃ aṭṭhamaṃ.</i></a></p>
</article>
</section>
</div>
</body>
</html>
