<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp26">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Yudhañjayavagga</i></a></p>
<p><a><i>Adiṭṭhānapāramī 1</i></a></p>
<h1><a><i>Temiyacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed96, ms21Cp_321, msdiv48"><i>“Punāparaṃ yadā homi,</i></a><br>
<a><i>kāsirājassa atrajo;</i></a><br>
<a data-var="Mūgapakkhoti → mūgaphakkhoti (sya1ed, sya2ed)"><i>Mūgapakkhoti nāmena,</i></a><br>
<a><i>temiyoti vadanti maṃ.</i></a></p>
<p><a data-ref="sc2, ms21Cp_322, msdiv49"><i>Soḷasitthisahassānaṃ,</i></a><br>
<a data-var="tadā → sadā (bj)"><i>na vijjati pumo tadā;</i></a><br>
<a><i>Ahorattānaṃ accayena,</i></a><br>
<a><i>nibbatto ahamekako.</i></a></p>
<p><a data-ref="sc3, ms21Cp_323, msdiv50"><i>Kicchā laddhaṃ piyaṃ puttaṃ,</i></a><br>
<a><i>abhijātaṃ jutindharaṃ;</i></a><br>
<a><i>Setacchattaṃ dhārayitvāna,</i></a><br>
<a><i>sayane poseti maṃ pitā.</i></a></p>
<p><a data-ref="sc4, ms21Cp_324, msdiv51"><i>Niddāyamāno sayanavare,</i></a><br>
<a><i>Pabujjhitvānahaṃ tadā;</i></a><br>
<a><i>Addasaṃ paṇḍaraṃ chattaṃ,</i></a><br>
<a><i>Yenāhaṃ nirayaṃ gato.</i></a></p>
<p><a data-ref="sc5, pts-vp-pli2ed29, ms21Cp_325, msdiv52"><i>Saha diṭṭhassa me chattaṃ,</i></a><br>
<a><i>tāso uppajji bheravo;</i></a><br>
<a><i>Vinicchayaṃ samāpanno,</i></a><br>
<a><i>‘kathāhaṃ imaṃ muñcissaṃ’.</i></a></p>
<p><a data-ref="sc6, ms21Cp_326, msdiv53"><i>Pubbasālohitā mayhaṃ,</i></a><br>
<a><i>devatā atthakāminī;</i></a><br>
<a><i>Sā maṃ disvāna dukkhitaṃ,</i></a><br>
<a><i>tīsu ṭhānesu yojayi.</i></a></p>
<p><a data-ref="sc7, ms21Cp_327, msdiv54"><i>‘Mā paṇḍiccayaṃ vibhāvaya,</i></a><br>
<a><i>Bālamato bhava sabbapāṇinaṃ;</i></a><br>
<a><i>Sabbo taṃ jano ocināyatu,</i></a><br>
<a><i>Evaṃ tava attho bhavissati’.</i></a></p>
<p><a data-ref="sc8, ms21Cp_328, msdiv55"><i>Evaṃ vuttāyahaṃ tassā,</i></a><br>
<a><i>idaṃ vacanamabraviṃ;</i></a><br>
<a><i>‘Karomi te taṃ vacanaṃ,</i></a><br>
<a><i>yaṃ tvaṃ bhaṇasi devate;</i></a><br>
<a><i>Atthakāmāsi me amma,</i></a><br>
<a><i>hitakāmāsi devate’.</i></a></p>
<p><a data-ref="sc9, ms21Cp_329, msdiv56"><i>Tassāhaṃ vacanaṃ sutvā,</i></a><br>
<a><i>sāgareva thalaṃ labhiṃ;</i></a><br>
<a><i>Haṭṭho saṃviggamānaso,</i></a><br>
<a><i>tayo aṅge adhiṭṭhahiṃ.</i></a></p>
<p><a data-ref="sc10, ms21Cp_330, msdiv57"><i>Mūgo ahosiṃ badhiro,</i></a><br>
<a><i>pakkho gativivajjito;</i></a><br>
<a><i>Ete aṅge adhiṭṭhāya,</i></a><br>
<a><i>vassāni soḷasaṃ vasiṃ.</i></a></p>
<p><a data-ref="sc11, ms21Cp_331, msdiv58"><i>Tato me hatthapāde ca,</i></a><br>
<a><i>jivhaṃ sotañca maddiya;</i></a><br>
<a><i>Anūnataṃ me passitvā,</i></a><br>
<a><i>‘kāḷakaṇṇī’ti nindisuṃ.</i></a></p>
<p><a data-ref="sc12, ms21Cp_332, msdiv59"><i>Tato jānapadā sabbe,</i></a><br>
<a><i>senāpatipurohitā;</i></a><br>
<a><i>Sabbe ekamanā hutvā,</i></a><br>
<a><i>chaḍḍanaṃ anumodisuṃ.</i></a></p>
<p><a data-ref="sc13, ms21Cp_333, msdiv60"><i>Sohaṃ tesaṃ matiṃ sutvā,</i></a><br>
<a><i>haṭṭho saṃviggamānaso;</i></a><br>
<a><i>‘Yassatthāya tapociṇṇo,</i></a><br>
<a><i>so me attho samijjhatha’.</i></a></p>
<p><a data-ref="sc14, ms21Cp_334, msdiv61"><i>Nhāpetvā anulimpitvā,</i></a><br>
<a><i>veṭhetvā rājaveṭhanaṃ;</i></a><br>
<a><i>Chattena abhisiñcitvā,</i></a><br>
<a><i>kāresuṃ puraṃ padakkhiṇaṃ.</i></a></p>
<p><a data-ref="sc15, ms21Cp_335, msdiv62"><i>Sattāhaṃ dhārayitvāna,</i></a><br>
<a><i>uggate ravimaṇḍale;</i></a><br>
<a><i>Rathena maṃ nīharitvā,</i></a><br>
<a><i>sārathī vanamupāgami.</i></a></p>
<p><a data-ref="sc16, pts-vp-pli1ed97, ms21Cp_336, msdiv63"><i>Ekokāse rathaṃ katvā,</i></a><br>
<a data-var="hatthamuccito → hatthamuñcito (bj, sya1ed, sya2ed, pts-vp-pli2); hatthamuñcitaṃ (pts-vp-pli1)"><i>sajjassaṃ hatthamuccito;</i></a><br>
<a><i>Sārathī khaṇatī kāsuṃ,</i></a><br>
<a><i>nikhātuṃ pathaviyā mamaṃ.</i></a></p>
<p><a data-ref="sc17, ms21Cp_337, msdiv64"><i>Adhiṭṭhitamadhiṭṭhānaṃ,</i></a><br>
<a><i>tajjento vividhakāraṇā;</i></a><br>
<a><i>Na bhindiṃ tamadhiṭṭhānaṃ,</i></a><br>
<a><i>bodhiyāyeva kāraṇā.</i></a></p>
<p><a data-ref="sc18, ms21Cp_338, msdiv65"><i>Mātāpitā na me dessā,</i></a><br>
<a><i>attā me na ca dessiyo;</i></a><br>
<a><i>Sabbaññutaṃ piyaṃ mayhaṃ,</i></a><br>
<a><i>tasmā vatamadhiṭṭhahiṃ.</i></a></p>
<p><a data-ref="sc19, ms21Cp_339, msdiv66"><i>Ete aṅge adhiṭṭhāya,</i></a><br>
<a><i>Vassāni soḷasaṃ vasiṃ;</i></a><br>
<a><i>Adhiṭṭhānena me samo natthi,</i></a><br>
<a><i>Esā me adhiṭṭhānapāramī”ti.</i></a></p>
</blockquote>
<p class="endsutta"><a data-var="Temiyacariyaṃ → mūgaphakkhacariyaṃ (sya1ed, sya2ed); temiyapaṇḍitacariyaṃ (pts-vp-pli1-2)" data-ref="sc20, ms21Cp_340"><i>Temiyacariyaṃ chaṭṭhaṃ.</i></a></p>
</article>
</section>
</div>
</body>
</html>
