<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp32">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Yudhañjayavagga</i></a></p>
<p><a><i>Saccapāramī 6</i></a></p>
<h1><a><i>Sutasomacariya</i></a></h1>
</div>
<blockquote class="gatha">
<p><a data-ref="sc1, pts-vp-pli2ed34, ms21Cp_384, msdiv105"><i>“Punāparaṃ yadā homi,</i></a><br>
<a><i>sutasomo mahīpati;</i></a><br>
<a><i>Gahito porisādena,</i></a><br>
<a><i>brāhmaṇe saṅgaraṃ sariṃ.</i></a></p>
<p><a data-ref="sc2, ms21Cp_385, msdiv106"><i>Khattiyānaṃ ekasataṃ,</i></a><br>
<a><i>āvuṇitvā karattale;</i></a><br>
<a><i>Etesaṃ pamilāpetvā,</i></a><br>
<a><i>yaññatthe upanayī mamaṃ.</i></a></p>
<p><a data-ref="sc3, pts-vp-pli1ed101, ms21Cp_386, msdiv107"><i>Apucchi maṃ porisādo,</i></a><br>
<a><i>‘kiṃ tvaṃ icchasi nissajaṃ;</i></a><br>
<a><i>Yathāmati te kāhāmi,</i></a><br>
<a><i>yadi me tvaṃ punehisi’.</i></a></p>
<p><a data-ref="sc4, ms21Cp_387, msdiv108"><i>Tassa paṭissuṇitvāna,</i></a><br>
<a><i>paṇhe āgamanaṃ mama;</i></a><br>
<a><i>Upagantvā puraṃ rammaṃ,</i></a><br>
<a><i>rajjaṃ niyyādayiṃ tadā.</i></a></p>
<p><a data-ref="sc5, ms21Cp_388, msdiv109"><i>Anussaritvā sataṃ dhammaṃ,</i></a><br>
<a><i>pubbakaṃ jinasevitaṃ;</i></a><br>
<a><i>Brāhmaṇassa dhanaṃ datvā,</i></a><br>
<a><i>porisādaṃ upāgamiṃ.</i></a></p>
<p><a data-ref="sc6, ms21Cp_389, msdiv110"><i>Natthi me saṃsayo tattha,</i></a><br>
<a><i>Ghātayissati vā na vā;</i></a><br>
<a><i>Saccavācānurakkhanto,</i></a><br>
<a><i>Jīvitaṃ cajitumupāgamiṃ;</i></a><br>
<a><i>Saccena me samo natthi,</i></a><br>
<a><i>Esā me saccapāramī”ti.</i></a></p>
</blockquote>
<p class="endsutta"><a data-ref="sc7, ms21Cp_390"><i>Sutasomacariyaṃ dvādasamaṃ.</i></a></p>
</article>
</section>
</div>
</body>
</html>
