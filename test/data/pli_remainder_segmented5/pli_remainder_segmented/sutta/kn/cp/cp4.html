<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp4">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Akittivagga</i></a></p>
<p><a><i>Dānapāramī 4</i></a></p>
<h1><a><i>Mahāsudassanacariya</i></a></h1>
</div>
<blockquote class="gatha">
<p><a data-ref="sc1, ms21Cp_32, msdiv28"><i>“Kusāvatimhi nagare,</i></a><br>
<a><i>yadā āsiṃ mahīpati;</i></a><br>
<a><i>Mahāsudassano nāma,</i></a><br>
<a><i>cakkavattī mahabbalo.</i></a></p>
<p><a data-ref="sc2, ms21Cp_33, msdiv29"><i>Tatthāhaṃ divase tikkhattuṃ,</i></a><br>
<a><i>ghosāpemi tahiṃ tahiṃ;</i></a><br>
<a><i>‘Ko kiṃ icchati pattheti,</i></a><br>
<a><i>kassa kiṃ dīyatū dhanaṃ.</i></a></p>
<p><a data-ref="sc3, ms21Cp_34, msdiv30"><i>Ko chātako ko tasito,</i></a><br>
<a><i>ko mālaṃ ko vilepanaṃ;</i></a><br>
<a><i>Nānārattāni vatthāni,</i></a><br>
<a><i>ko naggo paridahissati.</i></a></p>
<p><a data-ref="sc4, ms21Cp_35, msdiv31"><i>Ko pathe chattamādeti,</i></a><br>
<a><i>kopāhanā mudū subhā’;</i></a><br>
<a><i>Iti sāyañca pāto ca,</i></a><br>
<a><i>ghosāpemi tahiṃ tahiṃ.</i></a></p>
<p><a data-ref="sc5, ms21Cp_36, msdiv32"><i>Na taṃ dasasu ṭhānesu,</i></a><br>
<a><i>napi ṭhānasatesu vā;</i></a><br>
<a><i>Anekasataṭhānesu,</i></a><br>
<a><i>paṭiyattaṃ yācake dhanaṃ.</i></a></p>
<p><a data-ref="sc6, ms21Cp_37, msdiv33"><i>Divā vā yadi vā rattiṃ,</i></a><br>
<a><i>yadi eti vanibbako;</i></a><br>
<a><i>Laddhā yadicchakaṃ bhogaṃ,</i></a><br>
<a><i>pūrahatthova gacchati.</i></a></p>
<p><a data-ref="sc7, pts-vp-pli2ed4, ms21Cp_38, msdiv34"><i>Evarūpaṃ mahādānaṃ,</i></a><br>
<a><i>Adāsiṃ yāvajīvikaṃ;</i></a><br>
<a><i>Napāhaṃ dessaṃ dhanaṃ dammi,</i></a><br>
<a><i>Napi natthi nicayo mayi.</i></a></p>
<p><a data-ref="sc8, ms21Cp_39, msdiv35"><i>Yathāpi āturo nāma,</i></a><br>
<a><i>rogato parimuttiyā;</i></a><br>
<a><i>Dhanena vejjaṃ tappetvā,</i></a><br>
<a><i>rogato parimuccati.</i></a></p>
<p><a data-ref="sc9, ms21Cp_40, msdiv36"><i>Tathevāhaṃ jānamāno,</i></a><br>
<a><i>paripūretumasesato;</i></a><br>
<a><i>Ūnamanaṃ pūrayituṃ,</i></a><br>
<a><i>demi dānaṃ vanibbake;</i></a><br>
<a><i>Nirālayo apaccāso,</i></a><br>
<a><i>sambodhimanupattiyā”ti.</i></a></p>
</blockquote>
<p class="endsutta"><a data-ref="sc10, ms21Cp_41"><i>Mahāsudassanacariyaṃ catutthaṃ.</i></a></p>
</article>
</section>
</div>
</body>
</html>
