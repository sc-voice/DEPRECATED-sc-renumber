<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp22">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Yudhañjayavagga</i></a></p>
<p><a><i>Nekkhammapāramī 2</i></a></p>
<h1><a><i>Somanassacariya</i></a></h1>
</div>
<blockquote class="gatha">
<p><a data-ref="sc1, ms21Cp_276, msdiv7"><i>“Punāparaṃ yadā homi,</i></a><br>
<a><i>indapatthe puruttame;</i></a><br>
<a><i>Kāmito dayito putto,</i></a><br>
<a><i>somanassoti vissuto.</i></a></p>
<p><a data-ref="sc2, ms21Cp_277, msdiv8"><i>Sīlavā guṇasampanno,</i></a><br>
<a><i>kalyāṇapaṭibhānavā;</i></a><br>
<a><i>Vuḍḍhāpacāyī hirīmā,</i></a><br>
<a><i>saṅgahesu ca kovido.</i></a></p>
<p><a data-ref="sc3, pts-vp-pli2ed25, ms21Cp_278, msdiv9"><i>Tassa rañño patikaro,</i></a><br>
<a><i>ahosi kuhakatāpaso;</i></a><br>
<a><i>Ārāmaṃ mālāvacchañca,</i></a><br>
<a><i>ropayitvāna jīvati.</i></a></p>
<p><a data-ref="sc4, pts-vp-pli1ed93, ms21Cp_279, msdiv10"><i>Tamahaṃ disvāna kuhakaṃ,</i></a><br>
<a><i>thusarāsiṃva ataṇḍulaṃ;</i></a><br>
<a><i>Dumaṃva anto susiraṃ,</i></a><br>
<a><i>kadaliṃva asārakaṃ.</i></a></p>
<p><a data-ref="sc5, ms21Cp_280, msdiv11"><i>Natthimassa sataṃ dhammo,</i></a><br>
<a><i>sāmaññāpagato ayaṃ;</i></a><br>
<a><i>Hirīsukkadhammajahito,</i></a><br>
<a><i>jīvitavuttikāraṇā.</i></a></p>
<p><a data-var="ahu → ahosi (bj, pts-vp-pli1-2); āsi (sya1ed, sya2ed)" data-ref="sc6, ms21Cp_281, msdiv12"><i>Kupito ahu paccanto,</i></a><br>
<a><i>aṭavīhi parantihi;</i></a><br>
<a><i>Taṃ nisedhetuṃ gacchanto,</i></a><br>
<a><i>anusāsi pitā mamaṃ.</i></a></p>
<p><a data-ref="sc7, ms21Cp_282, msdiv13"><i>‘Mā pamajji tuvaṃ tāta,</i></a><br>
<a><i>jaṭilaṃ uggatāpanaṃ;</i></a><br>
<a><i>Yadicchakaṃ pavattehi,</i></a><br>
<a><i>sabbakāmadado hi so’.</i></a></p>
<p><a data-ref="sc8, ms21Cp_283, msdiv14"><i>Tamahaṃ gantvānupaṭṭhānaṃ,</i></a><br>
<a><i>Idaṃ vacanamabraviṃ;</i></a><br>
<a><i>‘Kacci te gahapati kusalaṃ,</i></a><br>
<a><i>Kiṃ vā te āharīyatu’.</i></a></p>
<p><a data-ref="sc9, ms21Cp_284, msdiv15"><i>Tena so kupito āsi,</i></a><br>
<a><i>kuhako mānanissito;</i></a><br>
<a><i>‘Ghātāpemi tuvaṃ ajja,</i></a><br>
<a><i>raṭṭhā pabbājayāmi vā’.</i></a></p>
<p><a data-ref="sc10, ms21Cp_285, msdiv16"><i>Nisedhayitvā paccantaṃ,</i></a><br>
<a><i>rājā kuhakamabravi;</i></a><br>
<a><i>‘Kacci te bhante khamanīyaṃ,</i></a><br>
<a><i>sammāno te pavattito’.</i></a></p>
<p><a data-ref="sc11, ms21Cp_286, msdiv17"><i>Tassa ācikkhatī pāpo,</i></a><br>
<a><i>kumāro yathā nāsiyo;</i></a><br>
<a><i>Tassa taṃ vacanaṃ sutvā,</i></a><br>
<a><i>āṇāpesi mahīpati.</i></a></p>
<p><a data-ref="sc12, ms21Cp_287, msdiv18"><i>‘Sīsaṃ tattheva chinditvā,</i></a><br>
<a><i>katvāna catukhaṇḍikaṃ;</i></a><br>
<a><i>Rathiyā rathiyaṃ dassetha,</i></a><br>
<a><i>sā gati jaṭilahīḷitā’.</i></a></p>
<p><a data-ref="sc13, ms21Cp_288, msdiv19"><i>Tattha kāraṇikā gantvā,</i></a><br>
<a><i>caṇḍā luddā akāruṇā;</i></a><br>
<a><i>Mātu aṅke nisinnassa,</i></a><br>
<a><i>ākaḍḍhitvā nayanti maṃ.</i></a></p>
<p><a data-ref="sc14, ms21Cp_289, msdiv20"><i>Tesāhaṃ evamavacaṃ,</i></a><br>
<a><i>bandhataṃ gāḷhabandhanaṃ;</i></a><br>
<a><i>‘Rañño dassetha maṃ khippaṃ,</i></a><br>
<a><i>rājakiriyāni atthi me’.</i></a></p>
<p><a data-ref="sc15, ms21Cp_290, msdiv21"><i>Te maṃ rañño dassayiṃsu,</i></a><br>
<a><i>pāpassa pāpasevino;</i></a><br>
<a><i>Disvāna taṃ saññāpesiṃ,</i></a><br>
<a><i>mamañca vasamānayiṃ.</i></a></p>
<p><a data-ref="sc16, ms21Cp_291, msdiv22"><i>So maṃ tattha khamāpesi,</i></a><br>
<a><i>mahārajjamadāsi me;</i></a><br>
<a><i>Sohaṃ tamaṃ dālayitvā,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc17, ms21Cp_292, msdiv23"><i>Na me dessaṃ mahārajjaṃ,</i></a><br>
<a><i>kāmabhogo na dessiyo;</i></a><br>
<a><i>Sabbaññutaṃ piyaṃ mayhaṃ,</i></a><br>
<a><i>tasmā rajjaṃ pariccajin”ti.</i></a></p>
</blockquote>
<p class="endsutta"><a data-ref="sc18, ms21Cp_293"><i>Somanassacariyaṃ dutiyaṃ.</i></a></p>
</article>
</section>
</div>
</body>
</html>
