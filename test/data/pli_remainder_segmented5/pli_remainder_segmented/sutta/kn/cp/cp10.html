<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp10">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Akittivagga</i></a></p>
<p><a><i>Dānapāramī 10</i></a></p>
<h1><a><i>Sasapaṇḍitacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed82, pts-vp-pli2ed12, ms21Cp_135, msdiv125"><i>“Punāparaṃ yadā homi,</i></a><br>
<a><i>Sasako pavanacārako;</i></a><br>
<a><i>Tiṇapaṇṇasākaphalabhakkho,</i></a><br>
<a><i>Paraheṭhanavivajjito.</i></a></p>
<p><a data-ref="sc2, ms21Cp_136, msdiv126"><i>Makkaṭo ca siṅgālo ca,</i></a><br>
<a><i>suttapoto cahaṃ tadā;</i></a><br>
<a><i>Vasāma ekasāmantā,</i></a><br>
<a data-var="sāyaṃ pāto ca dissare → sāyaṃ pāto padissare (pts-vp-pli1-2, mr)"><i>sāyaṃ pāto ca dissare.</i></a></p>
<p><a data-ref="sc3, ms21Cp_137, msdiv127"><i>Ahaṃ te anusāsāmi,</i></a><br>
<a><i>kiriye kalyāṇapāpake;</i></a><br>
<a><i>‘Pāpāni parivajjetha,</i></a><br>
<a><i>kalyāṇe abhinivissatha’.</i></a></p>
<p><a data-ref="sc4, ms21Cp_138, msdiv128"><i>Uposathamhi divase,</i></a><br>
<a><i>candaṃ disvāna pūritaṃ;</i></a><br>
<a><i>Etesaṃ tattha ācikkhiṃ,</i></a><br>
<a><i>‘divaso ajjuposatho.</i></a></p>
<p><a data-ref="sc5, ms21Cp_139, msdiv129"><i>Dānāni paṭiyādetha,</i></a><br>
<a><i>dakkhiṇeyyassa dātave;</i></a><br>
<a><i>Datvā dānaṃ dakkhiṇeyye,</i></a><br>
<a><i>upavassathuposathaṃ’.</i></a></p>
<p><a data-ref="sc6, ms21Cp_140, msdiv130"><i>Te me sādhūti vatvāna,</i></a><br>
<a><i>yathāsatti yathābalaṃ;</i></a><br>
<a><i>Dānāni paṭiyādetvā,</i></a><br>
<a data-var="gavesisuṃ → gavesiyuṃ (si); gavesiṃsuṃ (pts-vp-pli1); gavesayyuṃ (mr)"><i>dakkhiṇeyyaṃ gavesisuṃ.</i></a></p>
<p><a data-ref="sc7, ms21Cp_141, msdiv131"><i>Ahaṃ nisajja cintesiṃ,</i></a><br>
<a><i>dānaṃ dakkhiṇanucchavaṃ;</i></a><br>
<a><i>‘Yadihaṃ labhe dakkhiṇeyyaṃ,</i></a><br>
<a><i>kiṃ me dānaṃ bhavissati.</i></a></p>
<p><a data-ref="sc8, ms21Cp_142, msdiv132"><i>Na me atthi tilā muggā,</i></a><br>
<a><i>māsā vā taṇḍulā ghataṃ;</i></a><br>
<a><i>Ahaṃ tiṇena yāpemi,</i></a><br>
<a><i>na sakkā tiṇa dātave.</i></a></p>
<p><a data-ref="sc9, ms21Cp_143, msdiv133"><i>Yadi koci eti dakkhiṇeyyo,</i></a><br>
<a><i>Bhikkhāya mama santike;</i></a><br>
<a><i>Dajjāhaṃ sakamattānaṃ,</i></a><br>
<a><i>Na so tuccho gamissati’.</i></a></p>
<p><a data-ref="sc10, ms21Cp_144, msdiv134"><i>Mama saṅkappamaññāya,</i></a><br>
<a><i>sakko brāhmaṇavaṇṇinā;</i></a><br>
<a><i>Āsayaṃ me upāgacchi,</i></a><br>
<a><i>dānavīmaṃsanāya me.</i></a></p>
<p><a data-ref="sc11, ms21Cp_145, msdiv135"><i>Tamahaṃ disvāna santuṭṭho,</i></a><br>
<a><i>idaṃ vacanamabraviṃ;</i></a><br>
<a><i>‘Sādhu khosi anuppatto,</i></a><br>
<a><i>ghāsahetu mamantike.</i></a></p>
<p><a data-ref="sc12, ms21Cp_146, msdiv136"><i>Adinnapubbaṃ dānavaraṃ,</i></a><br>
<a><i>ajja dassāmi te ahaṃ;</i></a><br>
<a><i>Tuvaṃ sīlaguṇūpeto,</i></a><br>
<a><i>ayuttaṃ te paraheṭhanaṃ.</i></a></p>
<p><a data-ref="sc13, ms21Cp_147, msdiv137"><i>Ehi aggiṃ padīpehi,</i></a><br>
<a><i>nānākaṭṭhe samānaya;</i></a><br>
<a><i>Ahaṃ pacissamattānaṃ,</i></a><br>
<a><i>pakkaṃ tvaṃ bhakkhayissasi’.</i></a></p>
<p><a data-ref="sc14, ms21Cp_148, msdiv138"><i>‘Sādhū’ti so haṭṭhamano,</i></a><br>
<a><i>nānākaṭṭhe samānayi;</i></a><br>
<a><i>Mahantaṃ akāsi citakaṃ,</i></a><br>
<a><i>katvā aṅgāragabbhakaṃ.</i></a></p>
<p><a data-ref="sc15, ms21Cp_149, msdiv139"><i>Aggiṃ tattha padīpesi,</i></a><br>
<a><i>yathā so khippaṃ mahā bhave;</i></a><br>
<a><i>Phoṭetvā rajagate gatte,</i></a><br>
<a><i>ekamantaṃ upāvisiṃ.</i></a></p>
<p><a data-ref="sc16, ms21Cp_150, msdiv140"><i>Yadā mahākaṭṭhapuñjo,</i></a><br>
<a data-var="dhamadhamāyati → dhumadhumāyati (bj); dhūmam-āyati (pts-vp-pli1); dhamamāyati (mr)"><i>āditto dhamadhamāyati;</i></a><br>
<a><i>Taduppatitvā papatiṃ,</i></a><br>
<a><i>majjhe jālasikhantare.</i></a></p>
<p><a data-ref="sc17, pts-vp-pli1ed83, pts-vp-pli2ed13, ms21Cp_151, msdiv141"><i>Yathā sītodakaṃ nāma,</i></a><br>
<a><i>Paviṭṭhaṃ yassa kassaci;</i></a><br>
<a><i>Sameti darathapariḷāhaṃ,</i></a><br>
<a><i>Assādaṃ deti pīti ca.</i></a></p>
<p><a data-ref="sc18, ms21Cp_152, msdiv142"><i>Tatheva jalitaṃ aggiṃ,</i></a><br>
<a><i>paviṭṭhassa mamaṃ tadā;</i></a><br>
<a><i>Sabbaṃ sameti darathaṃ,</i></a><br>
<a><i>yathā sītodakaṃ viya.</i></a></p>
<p><a data-ref="sc19, ms21Cp_153, msdiv143"><i>Chaviṃ cammaṃ maṃsaṃ nhāruṃ,</i></a><br>
<a><i>Aṭṭhiṃ hadayabandhanaṃ;</i></a><br>
<a><i>Kevalaṃ sakalaṃ kāyaṃ,</i></a><br>
<a><i>Brāhmaṇassa adāsahan”ti. (143)</i></a></p>
</blockquote>
<p class="endsutta"><a data-ref="sc20, ms21Cp_154"><i>Sasapaṇḍitacariyaṃ dasamaṃ.</i></a></p>
<p class="endsection"><a data-ref="sc21, ms21Cp_155"><i>Akittivaggo paṭhamo.</i></a></p>
<p class="uddana-intro"><a data-ref="sc22, ms21Cp_156"><i>Tassuddānaṃ</i></a></p>
<blockquote class="uddanagatha">
<p><a data-ref="sc23, ms21Cp_157"><i>Akittibrāhmaṇo saṅkho,</i></a><br>
<a><i>kururājā dhanañcayo;</i></a><br>
<a><i>Mahāsudassano rājā,</i></a><br>
<a><i>mahāgovindabrāhmaṇo.</i></a></p>
<p><a data-ref="sc24, ms21Cp_158"><i>Nimi candakumāro ca,</i></a><br>
<a><i>sivi vessantaro saso;</i></a><br>
<a><i>Ahameva tadā āsiṃ,</i></a><br>
<a><i>yo te dānavare adā.</i></a></p>
<p><a data-ref="sc25, ms21Cp_159"><i>Ete dānaparikkhārā,</i></a><br>
<a><i>ete dānassa pāramī;</i></a><br>
<a><i>Jīvitaṃ yācake datvā,</i></a><br>
<a><i>imaṃ pārami pūrayiṃ.</i></a></p>
<p><a data-ref="sc26, ms21Cp_160"><i>Bhikkhāya upagataṃ disvā,</i></a><br>
<a><i>sakattānaṃ pariccajiṃ;</i></a><br>
<a><i>Dānena me samo natthi,</i></a><br>
<a><i>esā me dānapāramīti.</i></a></p>
</blockquote>
<p class="endsutta"><a data-var="Dānapāraminiddeso niṭṭhito → dānapāramitā niṭṭhitā (bj)" data-ref="sc27, ms21Cp_161"><i>Dānapāraminiddeso niṭṭhito.</i></a></p>
</article>
</section>
</div>
</body>
</html>
