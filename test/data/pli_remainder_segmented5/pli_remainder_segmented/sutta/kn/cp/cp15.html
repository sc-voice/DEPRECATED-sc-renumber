<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cp15">
<article>
<div class="hgroup">
<p class="division"><a><i>Cariyāpiṭaka</i></a></p>
<p><a><i>Hatthināgavagga</i></a></p>
<p><a><i>Sīlapāramī 5</i></a></p>
<h1><a><i>Mahiṃsarājacariya</i></a></h1>
</div>
<blockquote class="gatha">
<p><a data-ref="sc1, pts-vp-pli1ed87, ms21Cp_202, msdiv37"><i>“Punāparaṃ yadā homi,</i></a><br>
<a data-var="mahiṃso → mahiso (bj, sya1ed, sya2ed, pts-vp-pli1)"><i>mahiṃso pavanacārako;</i></a><br>
<a><i>Pavaḍḍhakāyo balavā,</i></a><br>
<a><i>mahanto bhīmadassano.</i></a></p>
<p><a data-var="giridugge → vanadugge (bj)" data-ref="sc2, ms21Cp_203, msdiv38"><i>Pabbhāre giridugge ca,</i></a><br>
<a><i>rukkhamūle dakāsaye;</i></a><br>
<a><i>Hotettha ṭhānaṃ mahiṃsānaṃ,</i></a><br>
<a><i>koci koci tahiṃ tahiṃ.</i></a></p>
<p><a data-ref="sc3, ms21Cp_204, msdiv39"><i>Vicaranto brahāraññe,</i></a><br>
<a><i>ṭhānaṃ addasa bhaddakaṃ;</i></a><br>
<a><i>Taṃ ṭhānaṃ upagantvāna,</i></a><br>
<a><i>tiṭṭhāmi ca sayāmi ca.</i></a></p>
<p><a data-ref="sc4, ms21Cp_205, msdiv40"><i>Athettha kapimāgantvā,</i></a><br>
<a><i>pāpo anariyo lahu;</i></a><br>
<a><i>Khandhe nalāṭe bhamuke,</i></a><br>
<a data-var="ohadeti → ohaneti (pts-vp-pli1-2, csp1ed)"><i>mutteti ohadeti taṃ.</i></a></p>
<p><a data-ref="sc5, ms21Cp_206, msdiv41"><i>Sakimpi divasaṃ dutiyaṃ,</i></a><br>
<a><i>tatiyaṃ catutthampi ca;</i></a><br>
<a><i>Dūseti maṃ sabbakālaṃ,</i></a><br>
<a><i>tena homi upadduto.</i></a></p>
<p><a data-ref="sc6, pts-vp-pli2ed18, ms21Cp_207, msdiv42"><i>Mamaṃ upaddutaṃ disvā,</i></a><br>
<a><i>yakkho maṃ idamabravi;</i></a><br>
<a><i>‘Nāsehetaṃ chavaṃ pāpaṃ,</i></a><br>
<a><i>siṅgehi ca khurehi ca’.</i></a></p>
<p><a data-ref="sc7, ms21Cp_208, msdiv43"><i>Evaṃ vutte, tadā yakkhe,</i></a><br>
<a><i>ahaṃ taṃ idamabraviṃ;</i></a><br>
<a><i>‘Kiṃ tvaṃ makkhesi kuṇapena,</i></a><br>
<a><i>pāpena anariyena maṃ.</i></a></p>
<p><a data-ref="sc8, ms21Cp_209, msdiv44"><i>Yadihaṃ tassa pakuppeyyaṃ,</i></a><br>
<a><i>tato hīnataro bhave;</i></a><br>
<a><i>Sīlañca me pabhijjeyya,</i></a><br>
<a><i>viññū ca garaheyyu maṃ.</i></a></p>
<p><a data-ref="sc9, ms21Cp_210, msdiv45"><i>Hīḷitā jīvitā vāpi,</i></a><br>
<a><i>parisuddhena mataṃ varaṃ;</i></a><br>
<a><i>Kyāhaṃ jīvitahetūpi,</i></a><br>
<a><i>kāhāmi paraheṭhanaṃ’.</i></a></p>
<p><a data-ref="sc10, ms21Cp_211, msdiv46"><i>Mamevāyaṃ maññamāno,</i></a><br>
<a><i>aññepevaṃ karissati;</i></a><br>
<a><i>Teva tassa vadhissanti,</i></a><br>
<a><i>sā me mutti bhavissati.</i></a></p>
<p><a data-ref="sc11, ms21Cp_212, msdiv47"><i>Hīnamajjhimaukkaṭṭhe,</i></a><br>
<a><i>sahanto avamānitaṃ;</i></a><br>
<a><i>Evaṃ labhati sappañño,</i></a><br>
<a><i>manasā yathāpatthitan”ti.</i></a></p>
</blockquote>
<p class="endsutta"><a data-var="Mahiṃsarājacariyaṃ → mahisarājacariyaṃ (bj, sya1ed, sya2ed, pts-vp-pli1-2)" data-ref="sc12, ms21Cp_213"><i>Mahiṃsarājacariyaṃ pañcamaṃ.</i></a></p>
</article>
</section>
</div>
</body>
</html>
