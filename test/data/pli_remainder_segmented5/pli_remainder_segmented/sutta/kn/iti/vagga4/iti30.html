<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti30">
<article>
<div class="hgroup">
<p class="division"><a><i>Itivuttaka 30</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Paṭhamavagga</i></a></p>
<h1><a><i>Tapanīyasutta</i></a></h1>
</div>
<p><a data-ref="sc1, ms18It_186"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli25, ms18It_187"><i>“Dveme, bhikkhave, dhammā tapanīyā.</i></a> <a><i>Katame dve?</i></a> <a><i>Idha, bhikkhave, ekacco akatakalyāṇo hoti, akatakusalo, akatabhīruttāṇo, katapāpo, kataluddo, katakibbiso.</i></a> <a><i>So ‘akataṃ me kalyāṇan’tipi tappati, ‘kataṃ me pāpan’tipi tappati.</i></a> <a><i>Ime kho, bhikkhave, dve dhammā tapanīyā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns53, ms18It_188"><i>“Kāyaduccaritaṃ katvā,</i></a><br>
<a><i>vacīduccaritāni ca;</i></a><br>
<a><i>Manoduccaritaṃ katvā,</i></a><br>
<a><i>yañcaññaṃ dosasañhitaṃ.</i></a></p>
<p><a data-ref="sc4, vns54, ms18It_189"><i>Akatvā kusalaṃ kammaṃ,</i></a><br>
<a><i>katvānākusalaṃ bahuṃ;</i></a><br>
<a><i>Kāyassa bhedā duppañño,</i></a><br>
<a data-var="nirayaṃ sopapajjatī”ti → nirayaṃ so upapajjatīti (bj, sya-all, km, pts-vp-pli1)"><i>nirayaṃ sopapajjatī”ti.</i></a></p>
</blockquote>
<p><a data-ref="sc5, ms18It_190"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
