<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti28">
<article>
<div class="hgroup">
<p class="division"><a><i>Itivuttaka 28</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Paṭhamavagga</i></a></p>
<h1><a data-var="Dukkhavihārasutta → paṭhamabhikkhusuttaṃ (bj)"><i>Dukkhavihārasutta</i></a></h1>
</div>
<p><a data-var="() → (dve dhamme anukkaṭi) (csp1ed)" data-ref="sc1, ms18It_172"><i>() Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="aguttadvāratāya → aguttadvāro (aṭṭha.)" data-ref="sc2, pts-vp-pli23, ms18It_173"><i>“Dvīhi, bhikkhave, dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ;</i></a> <a data-var="amattaññutāya → amattaññū (aṭṭha.)"><i>kāyassa bhedā paraṃ maraṇā duggati pāṭikaṅkhā.</i></a> <a><i>Katamehi dvīhi?</i></a> <a><i>Indriyesu aguttadvāratāya ca, bhojane amattaññutāya ca.</i></a> <a><i>Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ;</i></a> <a><i>kāyassa bhedā paraṃ maraṇā duggati pāṭikaṅkhā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns47, ms18It_174"><i>“Cakkhu sotañca ghānañca,</i></a><br>
<a><i>jivhā kāyo tathā mano;</i></a><br>
<a><i>Etāni yassa dvārāni,</i></a><br>
<a data-var="aguttāni ca → aguttānīdha (bj); aguttānidha (pts-vp-pli1, csp1ed)"><i>aguttāni ca bhikkhuno.</i></a></p>
<p><a data-ref="sc4, vns48, ms18It_175"><i>Bhojanamhi amattaññū,</i></a><br>
<a><i>indriyesu asaṃvuto;</i></a><br>
<a><i>Kāyadukkhaṃ cetodukkhaṃ,</i></a><br>
<a><i>dukkhaṃ so adhigacchati.</i></a></p>
<p><a data-ref="sc5, vns49, ms18It_176"><i>Ḍayhamānena kāyena,</i></a><br>
<a><i>Ḍayhamānena cetasā;</i></a><br>
<a><i>Divā vā yadi vā rattiṃ,</i></a><br>
<a><i>Dukkhaṃ viharati tādiso”ti.</i></a></p>
</blockquote>
<p><a data-ref="sc6, ms18It_177"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Paṭhamaṃ.</i></a></p>
</article>
</section>
</div>
</body>
</html>
