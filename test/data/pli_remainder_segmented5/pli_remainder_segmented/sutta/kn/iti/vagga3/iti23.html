<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti23">
<article>
<div class="hgroup">
<p class="division"><a><i>Itivuttaka 23</i></a></p>
<p class="nipata"><a><i>Ekakanipāta</i></a></p>
<p class="vagga"><a><i>Tatiyavagga</i></a></p>
<h1><a data-var="Ubhayatthasutta → ubho-atthasuttaṃ (bj)"><i>Ubhayatthasutta</i></a></h1>
</div>
<p><a data-ref="sc1, ms18It_128"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_129"><i>“Ekadhammo, bhikkhave, bhāvito bahulīkato ubho atthe samadhigayha tiṭṭhati—</i></a> <a><i>diṭṭhadhammikañceva atthaṃ samparāyikañca.</i></a> <a><i>Katamo ekadhammo?</i></a> <a><i>Appamādo kusalesu dhammesu.</i></a> <a><i>Ayaṃ kho, bhikkhave, ekadhammo bhāvito bahulīkato ubho atthe samadhigayha tiṭṭhati—</i></a> <a><i>diṭṭhadhammikañceva atthaṃ samparāyikañcā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns31, ms18It_130"><i>“Appamādaṃ pasaṃsanti,</i></a><br>
<a><i>puññakiriyāsu paṇḍitā;</i></a><br>
<a><i>Appamatto ubho atthe,</i></a><br>
<a><i>adhigaṇhāti paṇḍito.</i></a></p>
<p><a data-ref="sc4, vns32, pts-vp-pli17, ms18It_131"><i>Diṭṭhe dhamme ca yo attho,</i></a><br>
<a><i>yo cattho samparāyiko;</i></a><br>
<a><i>Atthābhisamayā dhīro,</i></a><br>
<a><i>paṇḍitoti pavuccatī”ti.</i></a></p>
</blockquote>
<p><a data-ref="sc5, ms18It_132"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
