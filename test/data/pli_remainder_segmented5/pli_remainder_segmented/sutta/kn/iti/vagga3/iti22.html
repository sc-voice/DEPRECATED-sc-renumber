<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti22">
<article>
<div class="hgroup">
<p class="division"><a><i>Itivuttaka 22</i></a></p>
<p class="nipata"><a><i>Ekakanipāta</i></a></p>
<p class="vagga"><a><i>Tatiyavagga</i></a></p>
<h1><a data-var="Mettasutta → māpuññabhāyi suttaṃ (bj)"><i>Mettasutta</i></a></h1>
</div>
<p><a data-ref="sc1, ms18It_120"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli15, ms18It_121"><i>“Mā, bhikkhave, puññānaṃ bhāyittha.</i></a> <a><i>Sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni.</i></a> <a><i>Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ.</i></a> <a><i>Satta vassāni mettacittaṃ bhāvetvā satta saṃvaṭṭavivaṭṭakappe nayimaṃ lokaṃ punarāgamāsiṃ.</i></a> <a><i>Saṃvaṭṭamāne sudaṃ, bhikkhave, kappe ābhassarūpago homi;</i></a> <a><i>vivaṭṭamāne kappe suññaṃ brahmavimānaṃ upapajjāmi.</i></a></p>
<p><a data-ref="sc3, ms18It_122"><i>Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī.</i></a> <a><i>Chattiṃsakkhattuṃ kho panāhaṃ, bhikkhave, sakko ahosiṃ devānamindo;</i></a> <a><i>anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.</i></a> <a><i>Ko pana vādo padesarajjassa.</i></a></p>
<p><a data-var="seyyathidaṃ → seyyathīdaṃ (bj, sya-all, km, pts-vp-pli1)" data-ref="sc4, ms18It_123"><i>Tassa mayhaṃ, bhikkhave, etadahosi:</i></a> <a><i>‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti?</i></a> <a><i>Tassa mayhaṃ, bhikkhave, etadahosi:</i></a> <a><i>‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko, yenāhaṃ etarahi evaṃmahiddhiko evaṃmahānubhāvoti, seyyathidaṃ—</i></a> <a><i>dānassa, damassa, saññamassā’”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc5, pts-vp-pli16, vns29, ms18It_124"><i>“Puññameva so sikkheyya,</i></a><br>
<a><i>āyataggaṃ sukhudrayaṃ;</i></a><br>
<a><i>Dānañca samacariyañca,</i></a><br>
<a><i>mettacittañca bhāvaye.</i></a></p>
<p><a data-ref="sc6, vns30, ms18It_125"><i>Ete dhamme bhāvayitvā,</i></a><br>
<a data-var="sukhasamuddaye → sukhasamudraye (pts-vp-pli1)"><i>tayo sukhasamuddaye;</i></a><br>
<a data-var="Abyāpajjaṃ → abyāpajjhaṃ (bj, pts-vp-pli1, csp1ed); abyābajjhaṃ (^an4.40#1 [40. Udāyīsutta]; ^it60#1 [Puññakiriyavatthusutta])"><i>Abyāpajjaṃ sukhaṃ lokaṃ,</i></a><br>
<a><i>paṇḍito upapajjatī”ti.</i></a></p>
</blockquote>
<p><a data-ref="sc7, ms18It_126"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
