<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti27">
<article>
<div class="hgroup">
<p class="division"><a><i>Itivuttaka 27</i></a></p>
<p class="nipata"><a><i>Ekakanipāta</i></a></p>
<p class="vagga"><a><i>Tatiyavagga</i></a></p>
<h1><a data-var="Mettābhāvanāsutta → mettācetovimuttisuttaṃ (bj)"><i>Mettābhāvanāsutta</i></a></h1>
</div>
<p><a data-ref="sc1, ms18It_155"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_156"><i>“Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ.</i></a> <a><i>Mettāyeva tāni cetovimutti adhiggahetvā bhāsate ca tapate ca virocati ca.</i></a></p>
<p><a data-ref="sc3, pts-vp-pli20, ms18It_157"><i>Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca;</i></a> <a><i>evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</i></a></p>
<p><a data-var="deve → nabhe (bj, pts-vp-pli1) | abbhussakkamāno → abbhuggamamāno (Ma-aka) | ākāsagataṃ → ākāsaṃ (sya-all) | abhivihacca → abhihacca (sya-all)" data-ref="sc4, ms18It_158"><i>Seyyathāpi, bhikkhave, vassānaṃ pacchime māse saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca;</i></a> <a><i>evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</i></a></p>
<p><a data-ref="sc5, pts-vp-pli21, ms18It_159"><i>Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca;</i></a> <a><i>evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc6, vns42, ms18It_160"><i>“Yo ca mettaṃ bhāvayati,</i></a><br>
<a><i>appamāṇaṃ paṭissato;</i></a><br>
<a><i>Tanū saṃyojanā honti,</i></a><br>
<a><i>passato upadhikkhayaṃ.</i></a></p>
<p><a data-ref="sc7, vns43, ms18It_161"><i>Ekampi ce pāṇamaduṭṭhacitto,</i></a><br>
<a><i>Mettāyati kusalo tena hoti;</i></a><br>
<a><i>Sabbe ca pāṇe manasānukampaṃ,</i></a><br>
<a><i>Pahūtamariyo pakaroti puññaṃ.</i></a></p>
<p><a data-var="Ye → yo (bj)" data-ref="sc8, vns44, ms18It_162"><i>Ye sattasaṇḍaṃ pathaviṃ vijitvā,</i></a><br>
<a data-var="Rājisayo → rājīsayo (bj, sya-all, pts-vp-pli1)"><i>Rājisayo yajamānānupariyagā;</i></a><br>
<a><i>Assamedhaṃ purisamedhaṃ,</i></a><br>
<a><i>Sammāpāsaṃ vājapeyyaṃ niraggaḷaṃ.</i></a></p>
<p><a data-ref="sc9, vns45, pts-vp-pli22, ms18It_163"><i>Mettassa cittassa subhāvitassa,</i></a><br>
<a><i>Kalampi te nānubhavanti soḷasiṃ;</i></a><br>
<a><i>Candappabhā tāragaṇāva sabbe.</i></a></p>
<p><a data-ref="sc10, vns46, ms18It_164"><i>Yo na hanti na ghāteti,</i></a><br>
<a><i>na jināti na jāpaye;</i></a><br>
<a><i>Mettaṃso sabbabhūtesu,</i></a><br>
<a><i>veraṃ tassa na kenacī”ti.</i></a></p>
</blockquote>
<p><a data-ref="sc11, ms18It_165"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Sattamaṃ.</i></a></p>
<p class="endsection"><a><i>Tatiyo vaggo.</i></a></p>
<blockquote class="uddanagatha">
<p><a data-var="mettaṃ → jhāyī (bj, sya-all); jhāyi (pts-vp-pli1, mr)" data-ref="sc12, ms18It_169"><i>Cittaṃ mettaṃ ubho atthe,</i></a><br>
<a><i>puñjaṃ vepullapabbataṃ;</i></a><br>
<a><i>Sampajānamusāvādo,</i></a><br>
<a data-var="mettabhāvanā → mettabhāvañca (sya-all, pts-vp-pli1); mettavācañca (mr)"><i>dānañca mettabhāvanā.</i></a></p>
<p><a data-var="Sattimāni ca → sattamānidha (bj); sattimānidha (mr)" data-ref="sc13, ms18It_170"><i>Sattimāni ca suttāni,</i></a><br>
<a><i>purimāni ca vīsati;</i></a><br>
<a><i>Ekadhammesu suttantā,</i></a><br>
<a><i>sattavīsatisaṅgahāti.</i></a></p>
</blockquote>
<p class="endsutta"><a><i>Ekakanipāto niṭṭhito.</i></a></p>
</article>
</section>
</div>
</body>
</html>
