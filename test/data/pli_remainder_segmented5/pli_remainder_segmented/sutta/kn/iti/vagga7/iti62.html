<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti62">
<article>
<div class="hgroup">
<p class="division"><a><i>Itivuttaka 62</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Indriyasutta</i></a></h1>
</div>
<p><a data-ref="sc1, pts-vp-pli53, ms18It_399"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_400"><i>“Tīṇimāni, bhikkhave, indriyāni.</i></a> <a><i>Katamāni tīṇi?</i></a> <a><i>Anaññātaññassāmītindriyaṃ, aññindriyaṃ, aññātāvindriyaṃ—</i></a> <a><i>imāni kho, bhikkhave, tīṇi indriyānī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns116, ms18It_401"><i>“Sekhassa sikkhamānassa,</i></a><br>
<a><i>ujumaggānusārino;</i></a><br>
<a><i>Khayasmiṃ paṭhamaṃ ñāṇaṃ,</i></a><br>
<a><i>tato aññā anantarā.</i></a></p>
<p><a data-ref="sc4, vns117, ms18It_402"><i>Tato aññā vimuttassa,</i></a><br>
<a><i>ñāṇaṃ ve hoti tādino;</i></a><br>
<a><i>Akuppā me vimuttīti,</i></a><br>
<a><i>bhavasaṃyojanakkhayā.</i></a></p>
<p><a data-var="Sa ve → sace (sya-all)" data-ref="sc5, vns118, ms18It_403"><i>Sa ve indriyasampanno,</i></a><br>
<a><i>santo santipade rato;</i></a><br>
<a><i>Dhāreti antimaṃ dehaṃ,</i></a><br>
<a><i>jetvā māraṃ savāhinin”ti.</i></a></p>
</blockquote>
<p><a data-ref="sc6, ms18It_404"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
