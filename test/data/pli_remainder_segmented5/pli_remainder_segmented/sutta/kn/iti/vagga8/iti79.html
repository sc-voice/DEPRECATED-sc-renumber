<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti79">
<article>
<div class="hgroup">
<p class="division"><a><i>Itivuttaka 79</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Tatiyavagga</i></a></p>
<h1><a><i>Parihānasutta</i></a></h1>
</div>
<p><a data-ref="sc1, ms18It_525"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_526"><i>“Tayome, bhikkhave, dhammā sekhassa bhikkhuno parihānāya saṃvattanti.</i></a> <a><i>Katame tayo?</i></a> <a><i>Idha, bhikkhave, sekho bhikkhu kammārāmo hoti, kammarato, kammārāmatamanuyutto;</i></a> <a><i>bhassārāmo hoti, bhassarato, bhassārāmatamanuyutto;</i></a> <a><i>niddārāmo hoti, niddārato, niddārāmatamanuyutto.</i></a> <a><i>Ime kho, bhikkhave, tayo dhammā sekhassa bhikkhuno parihānāya saṃvattanti.</i></a></p>
<p><a data-ref="sc3, pts-vp-pli72, ms18It_527"><i>Tayome, bhikkhave, dhammā sekhassa bhikkhuno aparihānāya saṃvattanti.</i></a> <a><i>Katame tayo?</i></a> <a><i>Idha, bhikkhave, sekho bhikkhu na kammārāmo hoti, na kammarato, na kammārāmatamanuyutto;</i></a> <a><i>na bhassārāmo hoti, na bhassarato, na bhassārāmatamanuyutto;</i></a> <a><i>na niddārāmo hoti, na niddārato, na niddārāmatamanuyutto.</i></a> <a><i>Ime kho, bhikkhave, tayo dhammā sekhassa bhikkhuno aparihānāya saṃvattantī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-var="bhassārāmo → bhassarato (sabbatha)" data-ref="sc4, vns158, ms18It_528"><i>“Kammārāmo bhassārāmo,</i></a><br>
<a><i>Niddārāmo ca uddhato;</i></a><br>
<a><i>Abhabbo tādiso bhikkhu,</i></a><br>
<a><i>Phuṭṭhuṃ sambodhimuttamaṃ.</i></a></p>
<p><a data-ref="sc5, vns159, ms18It_529"><i>Tasmā hi appakiccassa,</i></a><br>
<a><i>Appamiddho anuddhato;</i></a><br>
<a><i>Bhabbo so tādiso bhikkhu,</i></a><br>
<a><i>Phuṭṭhuṃ sambodhimuttaman”ti.</i></a></p>
</blockquote>
<p><a data-ref="sc6, ms18It_530"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dasamaṃ.</i></a></p>
<p class="endsection"><a><i>Tatiyo vaggo.</i></a></p>
<blockquote class="uddanagatha">
<p><a data-ref="sc7, ms18It_534"><i>Dve diṭṭhī nissaraṇaṃ rūpaṃ,</i></a><br>
<a><i>putto avuṭṭhikena ca;</i></a><br>
<a data-var="bhiduro → bhindanā (sabbattha)"><i>Sukhā ca bhiduro dhātu,</i></a><br>
<a><i>parihānena te dasāti.</i></a></p>
</blockquote>
</article>
</section>
</div>
</body>
</html>
