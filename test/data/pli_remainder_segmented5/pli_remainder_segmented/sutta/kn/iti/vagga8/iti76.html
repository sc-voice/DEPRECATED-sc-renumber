<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti76">
<article>
<div class="hgroup">
<p class="division"><a><i>Itivuttaka 76</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Tatiyavagga</i></a></p>
<h1><a><i>Sukhapatthanāsutta</i></a></h1>
</div>
<p><a data-ref="sc1, ms18It_499"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_500"><i>“Tīṇimāni, bhikkhave, sukhāni patthayamāno sīlaṃ rakkheyya paṇḍito.</i></a> <a><i>Katamāni tīṇi?</i></a> <a><i>Pasaṃsā me āgacchatūti sīlaṃ rakkheyya paṇḍito, bhogā me uppajjantūti sīlaṃ rakkheyya paṇḍito, kāyassa bhedā paraṃ maraṇā sugatiṃ saggaṃ lokaṃ upapajjissāmīti sīlaṃ rakkheyya paṇḍito.</i></a> <a><i>Imāni kho, bhikkhave, tīṇi sukhāni patthayamāno sīlaṃ rakkheyya paṇḍito”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns147, ms18It_501"><i>“Sīlaṃ rakkheyya medhāvī,</i></a><br>
<a><i>patthayāno tayo sukhe;</i></a><br>
<a><i>Pasaṃsaṃ vittalābhañca,</i></a><br>
<a><i>pecca sagge pamodanaṃ.</i></a></p>
<p><a data-ref="sc4, vns148, ms18It_502"><i>Akarontopi ce pāpaṃ,</i></a><br>
<a><i>karontamupasevati;</i></a><br>
<a><i>Saṅkiyo hoti pāpasmiṃ,</i></a><br>
<a><i>avaṇṇo cassa rūhati.</i></a></p>
<p><a data-ref="sc5, vns149, pts-vp-pli68, ms18It_503"><i>Yādisaṃ kurute mittaṃ,</i></a><br>
<a><i>yādisaṃ cūpasevati;</i></a><br>
<a><i>Sa ve tādisako hoti,</i></a><br>
<a data-var="sahavāso hi → sahavāsopi (bj, mr)"><i>sahavāso hi tādiso.</i></a></p>
<p><a data-ref="sc6, vns150, ms18It_504"><i>Sevamāno sevamānaṃ,</i></a><br>
<a><i>samphuṭṭho samphusaṃ paraṃ;</i></a><br>
<a><i>Saro diddho kalāpaṃva,</i></a><br>
<a><i>alittamupalimpati;</i></a><br>
<a data-var="Upalepabhayā → upalimpabhayā (mr)"><i>Upalepabhayā dhīro,</i></a><br>
<a><i>neva pāpasakhā siyā.</i></a></p>
<p><a data-ref="sc7, vns151, ms18It_505"><i>Pūtimacchaṃ kusaggena,</i></a><br>
<a><i>yo naro upanayhati;</i></a><br>
<a><i>Kusāpi pūti vāyanti,</i></a><br>
<a><i>evaṃ bālūpasevanā.</i></a></p>
<p><a data-ref="sc8, vns152, ms18It_506"><i>Tagarañca palāsena,</i></a><br>
<a><i>yo naro upanayhati;</i></a><br>
<a><i>Pattāpi surabhi vāyanti,</i></a><br>
<a><i>evaṃ dhīrūpasevanā.</i></a></p>
<p><a data-var="pattapuṭasseva → palāsapuṭasseva (pts-vp-pli1, mr)" data-ref="sc9, vns153, pts-vp-pli69, ms18It_507"><i>Tasmā pattapuṭasseva,</i></a><br>
<a><i>ñatvā sampākamattano;</i></a><br>
<a><i>Asante nupaseveyya,</i></a><br>
<a><i>sante seveyya paṇḍito;</i></a><br>
<a><i>Asanto nirayaṃ nenti,</i></a><br>
<a><i>santo pāpenti suggatin”ti.</i></a></p>
</blockquote>
<p><a data-ref="sc10, ms18It_508"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Sattamaṃ.</i></a></p>
</article>
</section>
</div>
</body>
</html>
