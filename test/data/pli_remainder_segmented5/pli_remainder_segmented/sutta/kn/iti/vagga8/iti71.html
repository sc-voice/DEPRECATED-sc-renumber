<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti71">
<article>
<div class="hgroup">
<p class="division"><a><i>Itivuttaka 71</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Tatiyavagga</i></a></p>
<h1><a data-var="Sammādiṭṭhikasutta → sammādiṭṭhikammasamādānasuttaṃ (bj)"><i>Sammādiṭṭhikasutta</i></a></h1>
</div>
<p><a data-ref="sc1, ms18It_457"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli60, ms18It_458"><i>“Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.</i></a> <a><i>Te kāyassa bhedā paraṃ maraṇā sugatiṃ saggaṃ lokaṃ upapannā.</i></a></p>
<p><a data-ref="sc3, ms18It_459"><i>Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi.</i></a> <a><i>Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.</i></a> <a><i>Te kāyassa bhedā paraṃ maraṇā sugatiṃ saggaṃ lokaṃ upapannā.</i></a> <a><i>Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</i></a></p>
<p><a data-ref="sc4, ms18It_460"><i>Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.</i></a> <a><i>Te kāyassa bhedā paraṃ maraṇā sugatiṃ saggaṃ lokaṃ upapannā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc5, vns133, ms18It_461"><i>“Sammā manaṃ paṇidhāya,</i></a><br>
<a data-var="sammā vācañca bhāsiya → sammā vācaṃ abhāsiya (si, sya-all, pts-vp-pli1)"><i>sammā vācañca bhāsiya;</i></a><br>
<a><i>Sammā kammāni katvāna,</i></a><br>
<a><i>kāyena idha puggalo.</i></a></p>
<p><a data-ref="sc6, vns134, ms18It_462"><i>Bahussuto puññakaro,</i></a><br>
<a><i>appasmiṃ idha jīvite;</i></a><br>
<a><i>Kāyassa bhedā sappañño,</i></a><br>
<a><i>saggaṃ so upapajjatī”ti.</i></a></p>
</blockquote>
<p><a data-ref="sc7, ms18It_463"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
