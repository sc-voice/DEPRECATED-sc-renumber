<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti74">
<article>
<div class="hgroup">
<p class="division"><a><i>Itivuttaka 74</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Tatiyavagga</i></a></p>
<h1><a><i>Puttasutta</i></a></h1>
</div>
<p><a data-ref="sc1, ms18It_478"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli63, ms18It_479"><i>“Tayome, bhikkhave, puttā santo saṃvijjamānā lokasmiṃ.</i></a> <a><i>Katame tayo?</i></a> <a><i>Atijāto, anujāto, avajātoti.</i></a></p>
<p><a data-ref="sc3, ms18It_480"><i>Kathañca, bhikkhave, putto atijāto hoti?</i></a> <a><i>Idha, bhikkhave, puttassa mātāpitaro honti—</i></a> <a><i>na buddhaṃ saraṇaṃ gatā, na dhammaṃ saraṇaṃ gatā, na saṅghaṃ saraṇaṃ gatā;</i></a> <a><i>pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāmerayamajjapamādaṭṭhānā appaṭiviratā, dussīlā pāpadhammā.</i></a> <a><i>Putto ca nesaṃ hoti—</i></a> <a><i>buddhaṃ saraṇaṃ gato, dhammaṃ saraṇaṃ gato, saṅghaṃ saraṇaṃ gato;</i></a> <a><i>pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo.</i></a> <a><i>Evaṃ kho, bhikkhave, putto atijāto hoti.</i></a></p>
<p><a data-ref="sc4, ms18It_481"><i>Kathañca, bhikkhave, putto anujāto hoti?</i></a> <a><i>Idha, bhikkhave, puttassa mātāpitaro honti—</i></a> <a><i>buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā;</i></a> <a><i>pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā.</i></a> <a><i>Puttopi nesaṃ hoti—</i></a> <a><i>buddhaṃ saraṇaṃ gato, dhammaṃ saraṇaṃ gato, saṅghaṃ saraṇaṃ gato;</i></a> <a><i>pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo.</i></a> <a><i>Evaṃ kho, bhikkhave, putto anujāto hoti.</i></a></p>
<p><a data-ref="sc5, pts-vp-pli64, ms18It_482"><i>Kathañca, bhikkhave, putto avajāto hoti?</i></a> <a><i>Idha, bhikkhave, puttassa mātāpitaro honti—</i></a> <a><i>buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā;</i></a> <a><i>pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā.</i></a> <a><i>Putto ca nesaṃ hoti—</i></a> <a><i>na buddhaṃ saraṇaṃ gato, na dhammaṃ saraṇaṃ gato, na saṅghaṃ saraṇaṃ gato;</i></a> <a><i>pāṇātipātā appaṭivirato, adinnādānā appaṭivirato, kāmesumicchācārā appaṭivirato, musāvādā appaṭivirato, surāmerayamajjapamādaṭṭhānā appaṭivirato, dussīlo pāpadhammo.</i></a> <a><i>Evaṃ kho, bhikkhave, putto avajāto hoti.</i></a> <a><i>Ime kho, bhikkhave, tayo puttā santo saṃvijjamānā lokasmin”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc6, vns140, ms18It_483"><i>“Atijātaṃ anujātaṃ,</i></a><br>
<a><i>puttamicchanti paṇḍitā;</i></a><br>
<a><i>Avajātaṃ na icchanti,</i></a><br>
<a><i>yo hoti kulagandhano.</i></a></p>
<p><a data-ref="sc7, vns141, ms18It_484"><i>Ete kho puttā lokasmiṃ,</i></a><br>
<a><i>ye bhavanti upāsakā;</i></a><br>
<a><i>Saddhā sīlena sampannā,</i></a><br>
<a><i>vadaññū vītamaccharā;</i></a><br>
<a><i>Cando abbhaghanā mutto,</i></a><br>
<a><i>parisāsu virocare”ti.</i></a></p>
</blockquote>
<p><a data-ref="sc8, ms18It_485"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
