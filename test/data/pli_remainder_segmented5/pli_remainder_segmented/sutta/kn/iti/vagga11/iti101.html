<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti101">
<article>
<div class="hgroup">
<p class="division"><a><i>Itivuttaka 101</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a data-var="Sulabhasutta → caturanavajjasuttaṃ (bj)"><i>Sulabhasutta</i></a></h1>
</div>
<p><a data-ref="sc1, ms18It_735"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="anavajjena ca → etthantare pāṭho sī, pts-vp-pli1ed, mr potthakesu ca 15A4:184 ca" data-ref="sc2, pts-vp-pli103, ms18It_736"><i>“Cattārimāni, bhikkhave, appāni ceva sulabhāni ca, tāni ca anavajjāni.</i></a> <a><i>Katamāni cattāri?</i></a> <a><i>Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ.</i></a> <a><i>Piṇḍiyālopo, bhikkhave, bhojanānaṃ appañca sulabhañca, tañca anavajjaṃ.</i></a> <a><i>Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ.</i></a> <a><i>Pūtimuttaṃ, bhikkhave, bhesajjānaṃ appañca sulabhañca tañca anavajjaṃ.</i></a> <a><i>Imāni kho, bhikkhave, cattāri appāni ceva sulabhāni ca, tāni ca anavajjāni.</i></a> <a><i>Yato kho, bhikkhave, bhikkhu appena ca tuṭṭho hoti sulabhena ca anavajjena ca, idamassāhaṃ aññataraṃ sāmaññaṅganti vadāmī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns232, ms18It_737"><i>“Anavajjena tuṭṭhassa,</i></a><br>
<a><i>appena sulabhena ca;</i></a><br>
<a><i>Na senāsanamārabbha,</i></a><br>
<a><i>cīvaraṃ pānabhojanaṃ;</i></a><br>
<a><i>Vighāto hoti cittassa,</i></a><br>
<a><i>disā nappaṭihaññati.</i></a></p>
<p><a data-var="cassa → yepassa (sya-all)" data-ref="sc4, vns233, ms18It_738"><i>Ye cassa dhammā akkhātā,</i></a><br>
<a><i>sāmaññassānulomikā;</i></a><br>
<a><i>Adhiggahitā tuṭṭhassa,</i></a><br>
<a data-var="bhikkhuno”ti → sikkhatoti (si, mr)"><i>appamattassa bhikkhuno”ti.</i></a></p>
</blockquote>
<p><a data-ref="sc5, ms18It_739"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
