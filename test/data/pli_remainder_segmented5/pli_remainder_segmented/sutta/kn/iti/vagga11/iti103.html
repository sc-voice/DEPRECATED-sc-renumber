<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti103">
<article>
<div class="hgroup">
<p class="division"><a><i>Itivuttaka 103</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a><i>Samaṇabrāhmaṇasutta</i></a></h1>
</div>
<p><a data-ref="sc1, ms18It_748"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli105, ms18It_749"><i>“Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti;</i></a> <a><i>‘ayaṃ dukkhasamudayo’ti yathābhūtaṃ nappajānanti;</i></a> <a><i>‘ayaṃ dukkhanirodho’ti yathābhūtaṃ nappajānanti;</i></a> <a><i>‘ayaṃ dukkhanirodhagāminī paṭipadā’ti yathābhūtaṃ nappajānanti—</i></a> <a><i>na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.</i></a></p>
<p><a data-ref="sc3, ms18It_750"><i>Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti;</i></a> <a><i>‘ayaṃ dukkhasamudayo’ti yathābhūtaṃ pajānanti;</i></a> <a><i>‘ayaṃ dukkhanirodho’ti yathābhūtaṃ pajānanti;</i></a> <a><i>‘ayaṃ dukkhanirodhagāminī paṭipadā’ti yathābhūtaṃ pajānanti—</i></a> <a><i>te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc4, vns237, pts-vp-pli106, ms18It_751"><i>“Ye dukkhaṃ nappajānanti,</i></a><br>
<a><i>atho dukkhassa sambhavaṃ;</i></a><br>
<a><i>Yattha ca sabbaso dukkhaṃ,</i></a><br>
<a><i>asesaṃ uparujjhati;</i></a><br>
<a><i>Tañca maggaṃ na jānanti,</i></a><br>
<a><i>dukkhūpasamagāminaṃ.</i></a></p>
<p><a data-ref="sc5, vns238, ms18It_752"><i>Cetovimuttihīnā te,</i></a><br>
<a><i>Atho paññāvimuttiyā;</i></a><br>
<a><i>Abhabbā te antakiriyāya,</i></a><br>
<a><i>Te ve jātijarūpagā.</i></a></p>
<p><a data-ref="sc6, vns239, ms18It_753"><i>Ye ca dukkhaṃ pajānanti,</i></a><br>
<a><i>atho dukkhassa sambhavaṃ;</i></a><br>
<a><i>Yattha ca sabbaso dukkhaṃ,</i></a><br>
<a><i>asesaṃ uparujjhati;</i></a><br>
<a><i>Tañca maggaṃ pajānanti,</i></a><br>
<a><i>dukkhūpasamagāminaṃ.</i></a></p>
<p><a data-ref="sc7, vns240, ms18It_754"><i>Cetovimuttisampannā,</i></a><br>
<a><i>atho paññāvimuttiyā;</i></a><br>
<a><i>Bhabbā te antakiriyāya,</i></a><br>
<a><i>na te jātijarūpagā”ti.</i></a></p>
</blockquote>
<p><a data-ref="sc8, ms18It_755"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
