<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti108">
<article>
<div class="hgroup">
<p class="division"><a><i>Itivuttaka 108</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a><i>Kuhasutta</i></a></h1>
</div>
<p><a data-ref="sc1, ms18It_786"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli113, ms18It_787"><i>“Ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā.</i></a> <a data-var="na ca te bhikkhave bhikkhū (bj, pts-vp-pli1, mr)"><i>Apagatā ca te, bhikkhave, bhikkhū imasmā dhammavinayā;</i></a> <a><i>na ca te imasmiṃ dhammavinaye vuddhiṃ virūḷhiṃ vepullaṃ āpajjanti.</i></a> <a><i>Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā.</i></a> <a data-var="te bhikkhave bhikkhū imasmiṃ dhammavinaye (bj, mr) | imasmiṃ ca te dhammavinaye (sya-all)"><i>Anapagatā ca te, bhikkhave, bhikkhū imasmā dhammavinayā;</i></a> <a><i>te ca imasmiṃ dhammavinaye vuddhiṃ virūḷhiṃ vepullaṃ āpajjantī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns253, ms18It_788"><i>“Kuhā thaddhā lapā siṅgī,</i></a><br>
<a><i>unnaḷā asamāhitā;</i></a><br>
<a><i>Na te dhamme virūhanti,</i></a><br>
<a><i>sammāsambuddhadesite.</i></a></p>
<p><a data-ref="sc4, vns254, ms18It_789"><i>Nikkuhā nillapā dhīrā,</i></a><br>
<a><i>atthaddhā susamāhitā;</i></a><br>
<a><i>Te ve dhamme virūhanti,</i></a><br>
<a><i>sammāsambuddhadesite”ti.</i></a></p>
</blockquote>
<p><a data-ref="sc5, ms18It_790"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
