<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti107">
<article>
<div class="hgroup">
<p class="division"><a><i>Itivuttaka 107</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a><i>Bahukārasutta</i></a></h1>
</div>
<p><a data-ref="sc1, ms18It_778"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="vo → ye te (bj, sya-all)" data-ref="sc2, ms18It_779"><i>“Bahukārā, bhikkhave, brāhmaṇagahapatikā tumhākaṃ ye vo paccupaṭṭhitā cīvarapiṇḍapātasenāsanagilānapaccayabhesajjaparikkhārehi.</i></a> <a data-var="yaṃ → ye (?)"><i>Tumhepi, bhikkhave, bahukārā brāhmaṇagahapatikānaṃ yaṃ nesaṃ dhammaṃ desetha ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsetha.</i></a> <a><i>Evamidaṃ, bhikkhave, aññamaññaṃ nissāya brahmacariyaṃ vussati oghassa nittharaṇatthāya sammā dukkhassa antakiriyāyā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns249, ms18It_780"><i>“Sāgārā anagārā ca,</i></a><br>
<a><i>ubho aññoññanissitā;</i></a><br>
<a><i>Ārādhayanti saddhammaṃ,</i></a><br>
<a><i>yogakkhemaṃ anuttaraṃ.</i></a></p>
<p><a data-ref="sc4, vns250, pts-vp-pli112, ms18It_781"><i>Sāgāresu ca cīvaraṃ,</i></a><br>
<a><i>paccayaṃ sayanāsanaṃ;</i></a><br>
<a><i>Anagārā paṭicchanti,</i></a><br>
<a><i>parissayavinodanaṃ.</i></a></p>
<p><a data-var="Sugataṃ → puggalaṃ (mr)" data-ref="sc5, vns251, ms18It_782"><i>Sugataṃ pana nissāya,</i></a><br>
<a><i>gahaṭṭhā gharamesino;</i></a><br>
<a><i>Saddahānā arahataṃ,</i></a><br>
<a><i>ariyapaññāya jhāyino.</i></a></p>
<p><a data-ref="sc6, vns252, ms18It_783"><i>Idha dhammaṃ caritvāna,</i></a><br>
<a><i>maggaṃ sugatigāminaṃ;</i></a><br>
<a><i>Nandino devalokasmiṃ,</i></a><br>
<a><i>modanti kāmakāmino”ti.</i></a></p>
</blockquote>
<p><a data-ref="sc7, ms18It_784"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
