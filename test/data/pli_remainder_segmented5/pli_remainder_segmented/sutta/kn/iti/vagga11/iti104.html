<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti104">
<article>
<div class="hgroup">
<p class="division"><a><i>Itivuttaka 104</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a><i>Sīlasampannasutta</i></a></h1>
</div>
<p><a data-ref="sc1, ms18It_757"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="anussaraṇampahaṃ → anussatimpahaṃ (sya-all)" data-ref="sc2, pts-vp-pli107, ms18It_758"><i>“Ye te, bhikkhave, bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṃsakā alaṃsamakkhātāro saddhammassa dassanampahaṃ, bhikkhave, tesaṃ bhikkhūnaṃ bahūpakāraṃ vadāmi;</i></a> <a><i>savanampahaṃ, bhikkhave, tesaṃ bhikkhūnaṃ bahūpakāraṃ vadāmi;</i></a> <a><i>upasaṅkamanampahaṃ, bhikkhave, tesaṃ bhikkhūnaṃ bahūpakāraṃ vadāmi;</i></a> <a><i>payirupāsanampahaṃ, bhikkhave, tesaṃ bhikkhūnaṃ bahūpakāraṃ vadāmi;</i></a> <a><i>anussaraṇampahaṃ, bhikkhave, tesaṃ bhikkhūnaṃ bahūpakāraṃ vadāmi;</i></a> <a><i>anupabbajjampahaṃ, bhikkhave, tesaṃ bhikkhūnaṃ bahūpakāraṃ vadāmi.</i></a> <a><i>Taṃ kissa hetu?</i></a> <a><i>Tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṃ gacchati, aparipūropi samādhikkhandho bhāvanāpāripūriṃ gacchati, aparipūropi paññākkhandho bhāvanāpāripūriṃ gacchati, aparipūropi vimuttikkhandho bhāvanāpāripūriṃ gacchati, aparipūropi vimuttiñāṇadassanakkhandho bhāvanāpāripūriṃ gacchati.</i></a> <a><i>Evarūpā ca te, bhikkhave, bhikkhū satthārotipi vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti, ariyātipi vuccanti, cakkhumantotipi vuccantī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-var="Pāmojjakaraṇaṃ ṭhānaṃ → pāmojjakaraṇaṭṭhānaṃ (bj, sya-all); pāmujjakaraṇaṃ ṭhānaṃ (pts-vp-pli1)" data-ref="sc3, vns241, ms18It_759"><i>“Pāmojjakaraṇaṃ ṭhānaṃ,</i></a><br>
<a><i>etaṃ hoti vijānataṃ;</i></a><br>
<a><i>Yadidaṃ bhāvitattānaṃ,</i></a><br>
<a><i>ariyānaṃ dhammajīvinaṃ.</i></a></p>
<p><a data-ref="sc4, vns242, ms18It_760"><i>Te jotayanti saddhammaṃ,</i></a><br>
<a><i>bhāsayanti pabhaṅkarā;</i></a><br>
<a><i>Ālokakaraṇā dhīrā,</i></a><br>
<a><i>cakkhumanto raṇañjahā.</i></a></p>
<p><a data-ref="sc5, vns243, pts-vp-pli109, ms18It_761"><i>Yesaṃ ve sāsanaṃ sutvā,</i></a><br>
<a><i>sammadaññāya paṇḍitā;</i></a><br>
<a><i>Jātikkhayamabhiññāya,</i></a><br>
<a><i>nāgacchanti punabbhavan”ti.</i></a></p>
</blockquote>
<p><a data-ref="sc6, ms18It_762"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
