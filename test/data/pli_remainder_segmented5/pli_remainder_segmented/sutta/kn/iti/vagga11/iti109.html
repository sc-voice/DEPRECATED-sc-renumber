<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti109">
<article>
<div class="hgroup">
<p class="division"><a><i>Itivuttaka 109</i></a></p>
<p class="nipata"><a><i>Catukkanipāta</i></a></p>
<p class="vagga"><a><i>Brāhmaṇadhammayāgavagga</i></a></p>
<h1><a data-var="Nadīsotasutta → purisapiyarūpasuttaṃ (bj)"><i>Nadīsotasutta</i></a></h1>
</div>
<p><a data-ref="sc1, ms18It_792"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli114, ms18It_793"><i>“Seyyathāpi, bhikkhave, puriso nadiyā sotena ovuyheyya piyarūpasātarūpena.</i></a> <a><i>Tamenaṃ cakkhumā puriso tīre ṭhito disvā evaṃ vadeyya:</i></a> <a><i>‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti.</i></a> <a><i>Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.</i></a></p>
<p><a data-var="Ayañcettha → ayamettha (bj); ayañcevettha (sya-all)" data-ref="sc3, ms18It_794"><i>Upamā kho me ayaṃ, bhikkhave, katā atthassa viññāpanāya.</i></a> <a><i>Ayañcettha attho:</i></a> <a><i>‘nadiyā soto’ti kho, bhikkhave, taṇhāyetaṃ adhivacanaṃ.</i></a></p>
<p><a data-ref="sc4, ms18It_795"><i>‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ.</i></a></p>
<p><a data-ref="sc5, ms18It_796"><i>‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ.</i></a></p>
<p><a data-var="Ūmibhayan’ti kho → saūmīti kho (bj, sya-all); saummīti (pts-vp-pli1)" data-ref="sc6, ms18It_797"><i>‘Ūmibhayan’ti kho, bhikkhave, kodhupāyāsassetaṃ adhivacanaṃ.</i></a></p>
<p><a data-var="Āvaṭṭan’ti kho → sāvaṭṭoti kho (bahūsu)" data-ref="sc7, ms18It_798"><i>‘Āvaṭṭan’ti kho, bhikkhave, pañcannetaṃ kāmaguṇānaṃ adhivacanaṃ.</i></a></p>
<p><a data-var="Gaharakkhaso’ti kho → sagaho sarakkhasoti kho (bahūsu)" data-ref="sc8, ms18It_799"><i>‘Gaharakkhaso’ti kho, bhikkhave, mātugāmassetaṃ adhivacanaṃ.</i></a></p>
<p><a data-ref="sc9, pts-vp-pli115, ms18It_800"><i>‘Paṭisoto’ti kho, bhikkhave, nekkhammassetaṃ adhivacanaṃ.</i></a></p>
<p><a data-ref="sc10, ms18It_801"><i>‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ.</i></a></p>
<p><a data-ref="sc11, ms18It_802"><i>‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ arahato sammāsambuddhassā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc12, vns255, ms18It_803"><i>“Sahāpi dukkhena jaheyya kāme,</i></a><br>
<a><i>Yogakkhemaṃ āyatiṃ patthayāno;</i></a><br>
<a><i>Sammappajāno suvimuttacitto,</i></a><br>
<a><i>Vimuttiyā phassaye tattha tattha;</i></a><br>
<a><i>Sa vedagū vūsitabrahmacariyo,</i></a><br>
<a><i>Lokantagū pāragatoti vuccatī”ti.</i></a></p>
</blockquote>
<p><a data-ref="sc13, ms18It_804"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dasamaṃ.</i></a></p>
</article>
</section>
</div>
</body>
</html>
