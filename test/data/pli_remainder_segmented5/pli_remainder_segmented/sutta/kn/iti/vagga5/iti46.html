<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti46">
<article>
<div class="hgroup">
<p class="division"><a><i>Itivuttaka 46</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Sikkhānisaṃsasutta</i></a></h1>
</div>
<p><a data-ref="sc1, ms18It_293"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_294"><i>“Sikkhānisaṃsā, bhikkhave, viharatha paññuttarā vimuttisārā satādhipateyyā.</i></a> <a><i>Sikkhānisaṃsānaṃ, bhikkhave, viharataṃ paññuttarānaṃ vimuttisārānaṃ satādhipateyyānaṃ dvinnaṃ phalānaṃ aññataraṃ phalaṃ pāṭikaṅkhaṃ—</i></a> <a><i>diṭṭheva dhamme aññā, sati vā upādisese anāgāmitā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-var="Paripuṇṇasikkhaṃ → paripuṇṇasekhaṃ (bj, pts-vp-pli1); paripuṇṇasekkhaṃ (sya-all)" data-ref="sc3, vns86, ms18It_295"><i>“Paripuṇṇasikkhaṃ apahānadhammaṃ,</i></a><br>
<a><i>Paññuttaraṃ jātikhayantadassiṃ;</i></a><br>
<a><i>Taṃ ve muniṃ antimadehadhāriṃ,</i></a><br>
<a><i>Mārañjahaṃ brūmi jarāya pāraguṃ.</i></a></p>
<p><a data-ref="sc4, vns87, pts-vp-pli41, ms18It_296"><i>Tasmā sadā jhānaratā samāhitā,</i></a><br>
<a><i>Ātāpino jātikhayantadassino;</i></a><br>
<a><i>Māraṃ sasenaṃ abhibhuyya bhikkhavo,</i></a><br>
<a><i>Bhavatha jātimaraṇassa pāragā”ti.</i></a></p>
</blockquote>
<p><a data-ref="sc5, ms18It_297"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
