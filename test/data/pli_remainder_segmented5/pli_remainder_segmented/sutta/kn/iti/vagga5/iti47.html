<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti47">
<article>
<div class="hgroup">
<p class="division"><a><i>Itivuttaka 47</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Jāgariyasutta</i></a></h1>
</div>
<p><a data-ref="sc1, ms18It_299"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_300"><i>“Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu.</i></a> <a><i>Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṃ phalānaṃ aññataraṃ phalaṃ pāṭikaṅkhaṃ—</i></a> <a><i>diṭṭheva dhamme aññā, sati vā upādisese anāgāmitā”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns88, ms18It_301"><i>“Jāgarantā suṇāthetaṃ,</i></a><br>
<a><i>ye suttā te pabujjhatha;</i></a><br>
<a><i>Suttā jāgaritaṃ seyyo,</i></a><br>
<a><i>natthi jāgarato bhayaṃ.</i></a></p>
<p><a data-ref="sc4, vns89, pts-vp-pli42, ms18It_302"><i>Yo jāgaro ca satimā sampajāno,</i></a><br>
<a><i>Samāhito mudito vippasanno ca;</i></a><br>
<a><i>Kālena so sammā dhammaṃ parivīmaṃsamāno,</i></a><br>
<a><i>Ekodibhūto vihane tamaṃ so.</i></a></p>
<p><a data-ref="sc5, ms18It_303"><i>Tasmā have jāgariyaṃ bhajetha,</i></a><br>
<a><i>Ātāpī bhikkhu nipako jhānalābhī;</i></a><br>
<a><i>Saṃyojanaṃ jātijarāya chetvā,</i></a><br>
<a><i>Idheva sambodhimanuttaraṃ phuse”ti.</i></a></p>
</blockquote>
<p><a data-ref="sc6, ms18It_304"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dasamaṃ.</i></a></p>
</article>
</section>
</div>
</body>
</html>
