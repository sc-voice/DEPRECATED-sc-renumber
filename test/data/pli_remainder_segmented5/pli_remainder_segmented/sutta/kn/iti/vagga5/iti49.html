<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti49">
<article>
<div class="hgroup">
<p class="division"><a><i>Itivuttaka 49</i></a></p>
<p class="nipata"><a><i>Dukanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Diṭṭhigatasutta</i></a></h1>
</div>
<p><a data-ref="sc1, ms18It_313"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_314"><i>“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke;</i></a> <a><i>cakkhumanto ca passanti.</i></a></p>
<p><a data-ref="sc3, ms18It_315"><i>Kathañca, bhikkhave, olīyanti eke?</i></a> <a><i>Bhavārāmā, bhikkhave, devamanussā bhavaratā bhavasammuditā tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati.</i></a> <a><i>Evaṃ kho, bhikkhave, olīyanti eke.</i></a></p>
<p><a data-var="attā → satto (si, mr); attho (pts-vp-pli1)" data-ref="sc4, pts-vp-pli44, ms18It_316"><i>Kathañca, bhikkhave, atidhāvanti eke?</i></a> <a><i>Bhaveneva kho paneke aṭṭīyamānā harāyamānā jigucchamānā vibhavaṃ abhinandanti—</i></a> <a><i>yato kira, bho, ayaṃ attā kāyassa bhedā paraṃ maraṇā ucchijjati vinassati na hoti paraṃ maraṇā;</i></a> <a><i>etaṃ santaṃ etaṃ paṇītaṃ etaṃ yāthāvanti.</i></a> <a><i>Evaṃ kho, bhikkhave, atidhāvanti eke.</i></a></p>
<p><a data-ref="sc5, ms18It_317"><i>Kathañca, bhikkhave, cakkhumanto passanti?</i></a> <a><i>Idha bhikkhu bhūtaṃ bhūtato passati;</i></a> <a><i>bhūtaṃ bhūtato disvā bhūtassa nibbidāya virāgāya nirodhāya paṭipanno hoti.</i></a> <a><i>Evaṃ kho, bhikkhave, cakkhumanto passantī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-var="Ye → yo (sya-all, pts-vp-pli1, mr)" data-ref="sc6, vns93, ms18It_318"><i>“Ye bhūtaṃ bhūtato disvā,</i></a><br>
<a><i>bhūtassa ca atikkamaṃ;</i></a><br>
<a><i>Yathābhūte vimuccanti,</i></a><br>
<a><i>bhavataṇhā parikkhayā.</i></a></p>
<p><a data-var="Sa ve → sace (si, sya-all)" data-ref="sc7, vns94, ms18It_319"><i>Sa ve bhūtapariñño so,</i></a><br>
<a><i>vītataṇho bhavābhave;</i></a><br>
<a><i>Bhūtassa vibhavā bhikkhu,</i></a><br>
<a><i>nāgacchati punabbhavan”ti.</i></a></p>
</blockquote>
<p><a data-ref="sc8, ms18It_320"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dvādasamaṃ.</i></a></p>
<p class="endsection"><a><i>Dutiyo vaggo.</i></a></p>
<blockquote class="uddanagatha">
<p><a data-ref="sc9, pts-vp-pli45, ms18It_324"><i>Dve indriyā dve tapanīyā,</i></a><br>
<a><i>sīlena apare duve;</i></a><br>
<a><i>Anottāpī kuhanā dve ca,</i></a><br>
<a><i>saṃvejanīyena te dasa.</i></a></p>
<p><a data-ref="sc10, ms18It_325"><i>Vitakkā desanā vijjā,</i></a><br>
<a><i>paññā dhammena pañcamaṃ;</i></a><br>
<a><i>Ajātaṃ dhātusallānaṃ,</i></a><br>
<a><i>sikkhā jāgariyena ca;</i></a><br>
<a data-var="ceva → yeva (sya-all)"><i>Apāyadiṭṭhiyā ceva,</i></a><br>
<a><i>bāvīsati pakāsitāti.</i></a></p>
</blockquote>
<p class="endsutta"><a><i>Dukanipāto niṭṭhito.</i></a></p>
</article>
</section>
</div>
</body>
</html>
