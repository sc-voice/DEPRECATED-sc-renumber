<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti94">
<article>
<div class="hgroup">
<p class="division"><a><i>Itivuttaka 94</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Upaparikkhasutta</i></a></h1>
</div>
<p><a data-ref="sc1, ms18It_672"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="yathā yathāssa → yathā yathā (bahūsu)" data-ref="sc2, pts-vp-pli94, ms18It_673"><i>“Tathā tathā, bhikkhave, bhikkhu upaparikkheyya yathā yathāssa upaparikkhato bahiddhā cassa viññāṇaṃ avikkhittaṃ avisaṭaṃ ajjhattaṃ asaṇṭhitaṃ anupādāya na paritasseyya.</i></a> <a><i>Bahiddhā, bhikkhave, viññāṇe avikkhitte avisaṭe sati ajjhattaṃ asaṇṭhite anupādāya aparitassato āyatiṃ jātijarāmaraṇadukkhasamudayasambhavo na hotī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns215, ms18It_674"><i>“Sattasaṅgappahīnassa,</i></a><br>
<a><i>netticchinnassa bhikkhuno;</i></a><br>
<a><i>Vikkhīṇo jātisaṃsāro,</i></a><br>
<a><i>natthi tassa punabbhavo”ti.</i></a></p>
</blockquote>
<p><a data-ref="sc4, ms18It_675"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Pañcamaṃ.</i></a></p>
</article>
</section>
</div>
</body>
</html>
