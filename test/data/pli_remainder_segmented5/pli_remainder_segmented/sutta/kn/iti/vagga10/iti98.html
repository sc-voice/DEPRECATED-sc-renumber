<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti98">
<article>
<div class="hgroup">
<p class="division"><a><i>Itivuttaka 98</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Dānasutta</i></a></h1>
</div>
<p><a data-ref="sc1, ms18It_705"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli98, ms18It_706"><i>“Dvemāni, bhikkhave, dānāni—</i></a> <a><i>āmisadānañca dhammadānañca.</i></a> <a><i>Etadaggaṃ, bhikkhave, imesaṃ dvinnaṃ dānānaṃ yadidaṃ—</i></a> <a><i>dhammadānaṃ.</i></a></p>
<p><a data-ref="sc3, ms18It_707"><i>Dveme, bhikkhave, saṃvibhāgā—</i></a> <a><i>āmisasaṃvibhāgo ca dhammasaṃvibhāgo ca.</i></a> <a><i>Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—</i></a> <a><i>dhammasaṃvibhāgo.</i></a></p>
<p><a data-ref="sc4, ms18It_708"><i>Dveme, bhikkhave, anuggahā—</i></a> <a><i>āmisānuggaho ca dhammānuggaho ca.</i></a> <a><i>Etadaggaṃ, bhikkhave, imesaṃ dvinnaṃ anuggahānaṃ yadidaṃ—</i></a> <a><i>dhammānuggaho”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc5, vns227, ms18It_709"><i>“Yamāhu dānaṃ paramaṃ anuttaraṃ,</i></a><br>
<a data-var="avaṇṇayi → avaṇṇayī (bj)"><i>Yaṃ saṃvibhāgaṃ bhagavā avaṇṇayi;</i></a><br>
<a><i>Aggamhi khettamhi pasannacitto,</i></a><br>
<a><i>Viññū pajānaṃ ko na yajetha kāle.</i></a></p>
<p><a data-ref="sc6, vns228, ms18It_710"><i>Ye ceva bhāsanti suṇanti cūbhayaṃ,</i></a><br>
<a><i>Pasannacittā sugatassa sāsane;</i></a><br>
<a><i>Tesaṃ so attho paramo visujjhati,</i></a><br>
<a><i>Ye appamattā sugatassa sāsane”ti.</i></a></p>
</blockquote>
<p><a data-ref="sc7, ms18It_711"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Navamaṃ.</i></a></p>
</article>
</section>
</div>
</body>
</html>
