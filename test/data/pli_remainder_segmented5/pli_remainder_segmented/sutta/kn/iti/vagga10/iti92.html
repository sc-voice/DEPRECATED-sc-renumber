<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti92">
<article>
<div class="hgroup">
<p class="division"><a><i>Itivuttaka 92</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Saṅghāṭikaṇṇasutta</i></a></h1>
</div>
<p><a data-ref="sc1, ms18It_653"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="na maṃ passati → maṃ na passati (sya-all)" data-ref="sc2, pts-vp-pli91, ms18It_654"><i>“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo;</i></a> <a><i>atha kho so ārakāva mayhaṃ, ahañca tassa.</i></a> <a><i>Taṃ kissa hetu?</i></a> <a><i>Dhammañhi so, bhikkhave, bhikkhu na passati.</i></a> <a><i>Dhammaṃ apassanto na maṃ passati.</i></a></p>
<p><a data-ref="sc3, ms18It_655"><i>Yojanasate cepi so, bhikkhave, bhikkhu vihareyya.</i></a> <a><i>So ca hoti anabhijjhālu kāmesu na tibbasārāgo abyāpannacitto apaduṭṭhamanasaṅkappo upaṭṭhitassati sampajāno samāhito ekaggacitto saṃvutindriyo;</i></a> <a><i>atha kho so santikeva mayhaṃ, ahañca tassa.</i></a> <a><i>Taṃ kissa hetu?</i></a> <a><i>Dhammañhi so, bhikkhave, bhikkhu passati;</i></a> <a><i>dhammaṃ passanto maṃ passatī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc4, vns205, ms18It_656"><i>“Anubandhopi ce assa,</i></a><br>
<a><i>mahiccho ca vighātavā;</i></a><br>
<a><i>Ejānugo anejassa,</i></a><br>
<a><i>nibbutassa anibbuto;</i></a><br>
<a><i>Giddho so vītagedhassa,</i></a><br>
<a><i>passa yāvañca ārakā.</i></a></p>
<p><a data-ref="sc5, vns206, pts-vp-pli92, ms18It_657"><i>Yo ca dhammamabhiññāya,</i></a><br>
<a><i>dhammamaññāya paṇḍito;</i></a><br>
<a><i>Rahadova nivāte ca,</i></a><br>
<a><i>anejo vūpasammati.</i></a></p>
<p><a data-ref="sc6, vns207, ms18It_658"><i>Anejo so anejassa,</i></a><br>
<a><i>nibbutassa ca nibbuto;</i></a><br>
<a><i>Agiddho vītagedhassa,</i></a><br>
<a><i>passa yāvañca santike”ti.</i></a></p>
</blockquote>
<p><a data-ref="sc7, ms18It_659"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Tatiyaṃ.</i></a></p>
</article>
</section>
</div>
</body>
</html>
