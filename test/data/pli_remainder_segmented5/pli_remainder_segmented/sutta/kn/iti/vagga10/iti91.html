<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti91">
<article>
<div class="hgroup">
<p class="division"><a><i>Itivuttaka 91</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Jīvikasutta</i></a></h1>
</div>
<p><a data-ref="sc1, ms18It_646"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="Abhisāpoyaṃ → abhilāpāyaṃ (sya-all, pts-vp-pli1); abhisapāyaṃ (mr)" data-ref="sc2, pts-vp-pli90, ms18It_647"><i>“Antamidaṃ, bhikkhave, jīvikānaṃ yadidaṃ piṇḍolyaṃ.</i></a> <a><i>Abhisāpoyaṃ, bhikkhave, lokasmiṃ:</i></a> <a><i>‘piṇḍolo vicarasi pattapāṇī’ti.</i></a> <a><i>Tañca kho etaṃ, bhikkhave, kulaputtā upenti atthavasikā, atthavasaṃ paṭicca;</i></a> <a><i>neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā.</i></a> <a><i>Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, appeva nāma imassa kevalassa dukkhakkhandhassa antakiriyā paññāyethā’ti.</i></a> <a><i>Evaṃ pabbajito cāyaṃ, bhikkhave, kulaputto.</i></a> <a><i>So ca hoti abhijjhālu kāmesu tibbasārāgo, byāpannacitto paduṭṭhamanasaṅkappo, muṭṭhassati asampajāno asamāhito vibbhantacitto pākatindriyo.</i></a> <a><i>Seyyathāpi, bhikkhave, chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati na araññe;</i></a> <a><i>tathūpamāhaṃ, bhikkhave, imaṃ puggalaṃ vadāmi gihibhogā parihīno sāmaññatthañca na paripūretī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns202, ms18It_648"><i>“Gihibhogā parihīno,</i></a><br>
<a><i>Sāmaññatthañca dubbhago;</i></a><br>
<a><i>Paridhaṃsamāno pakireti,</i></a><br>
<a><i>Chavālātaṃva nassati.</i></a></p>
<p><a data-ref="sc4, vns203, ms18It_649"><i>Kāsāvakaṇṭhā bahavo,</i></a><br>
<a><i>pāpadhammā asaññatā;</i></a><br>
<a><i>Pāpā pāpehi kammehi,</i></a><br>
<a><i>nirayaṃ te upapajjare.</i></a></p>
<p><a data-ref="sc5, vns204, ms18It_650"><i>Seyyo ayoguḷo bhutto,</i></a><br>
<a><i>tatto aggisikhūpamo;</i></a><br>
<a><i>Yañce bhuñjeyya dussīlo,</i></a><br>
<a><i>raṭṭhapiṇḍamasaññato”ti.</i></a></p>
</blockquote>
<p><a data-ref="sc6, ms18It_651"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dutiyaṃ.</i></a></p>
</article>
</section>
</div>
</body>
</html>
