<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti96">
<article>
<div class="hgroup">
<p class="division"><a><i>Itivuttaka 96</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Pañcamavagga</i></a></p>
<h1><a><i>Kāmayogasutta</i></a></h1>
</div>
<p><a data-ref="sc1, ms18It_685"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="āgantā → āgantvā (sya-all, mr)" data-ref="sc2, ms18It_686"><i>“Kāmayogayutto, bhikkhave, bhavayogayutto āgāmī hoti āgantā itthattaṃ.</i></a> <a><i>Kāmayogavisaṃyutto, bhikkhave, bhavayogayutto anāgāmī hoti anāgantā itthattaṃ.</i></a> <a><i>Kāmayogavisaṃyutto, bhikkhave, bhavayogavisaṃyutto arahā hoti, khīṇāsavo”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns220, pts-vp-pli96, ms18It_687"><i>“Kāmayogena saṃyuttā,</i></a><br>
<a><i>bhavayogena cūbhayaṃ;</i></a><br>
<a><i>Sattā gacchanti saṃsāraṃ,</i></a><br>
<a><i>jātimaraṇagāmino.</i></a></p>
<p><a data-ref="sc4, vns221, ms18It_688"><i>Ye ca kāme pahantvāna,</i></a><br>
<a><i>appattā āsavakkhayaṃ;</i></a><br>
<a><i>Bhavayogena saṃyuttā,</i></a><br>
<a><i>anāgāmīti vuccare.</i></a></p>
<p><a data-ref="sc5, vns222, ms18It_689"><i>Ye ca kho chinnasaṃsayā,</i></a><br>
<a><i>khīṇamānapunabbhavā;</i></a><br>
<a><i>Te ve pāraṅgatā loke,</i></a><br>
<a><i>ye pattā āsavakkhayan”ti.</i></a></p>
</blockquote>
<p><a data-ref="sc6, ms18It_690"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Sattamaṃ.</i></a></p>
<p class="endsection"><a><i>Tatiyabhāṇavāraṃ.</i></a></p>
</article>
</section>
</div>
</body>
</html>
