<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti18">
<article>
<div class="hgroup">
<p class="division"><a><i>Itivuttaka 18</i></a></p>
<p class="nipata"><a><i>Ekakanipāta</i></a></p>
<p class="vagga"><a><i>Dutiyavagga</i></a></p>
<h1><a><i>Saṅghabhedasutta</i></a></h1>
</div>
<p><a data-ref="sc1, ms18It_93"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, pts-vp-pli11, ms18It_94"><i>“Ekadhammo, bhikkhave, loke uppajjamāno uppajjati bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ.</i></a> <a><i>Katamo ekadhammo?</i></a> <a><i>Saṅghabhedo.</i></a> <a><i>Saṅghe kho pana, bhikkhave, bhinne aññamaññaṃ bhaṇḍanāni ceva honti, aññamaññaṃ paribhāsā ca honti, aññamaññaṃ parikkhepā ca honti, aññamaññaṃ pariccajanā ca honti.</i></a> <a><i>Tattha appasannā ceva nappasīdanti, pasannānañca ekaccānaṃ aññathattaṃ hotī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns21, ms18It_95"><i>“Āpāyiko nerayiko,</i></a><br>
<a><i>Kappaṭṭho saṃghabhedako;</i></a><br>
<a><i>Vaggārāmo adhammaṭṭho,</i></a><br>
<a data-var="Yogakkhemā padhaṃsati → yogakkhemā vidhaṃsati (bj, mr); yogakkhemato dhaṃsati (sya-all, pts-vp-pli1)"><i>Yogakkhemā padhaṃsati;</i></a><br>
<a data-var="bhetvāna → bhitvāna (pts-vp-pli1, mr); bhinditvā (^pi-tv-kd17#144 [Paṭhamabhāṇavāra/ Upālipañhā]; ^an10.39#1 [39. Paṭhamaānandasutta])"><i>Saṃghaṃ samaggaṃ bhetvāna,</i></a><br>
<a><i>Kappaṃ nirayamhi paccatī”ti.</i></a></p>
</blockquote>
<p><a data-ref="sc4, ms18It_96"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Aṭṭhamaṃ.</i></a></p>
</article>
</section>
</div>
</body>
</html>
