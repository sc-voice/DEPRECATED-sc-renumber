<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti20">
<article>
<div class="hgroup">
<p class="division"><a><i>Itivuttaka 20</i></a></p>
<p class="nipata"><a><i>Ekakanipāta</i></a></p>
<p class="vagga"><a><i>Dutiyavagga</i></a></p>
<h1><a data-var="Paduṭṭhacittasutta → paduṭṭhapuggalasuttaṃ (bj)"><i>Paduṭṭhacittasutta</i></a></h1>
</div>
<p><a data-ref="sc1, ms18It_103"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-ref="sc2, ms18It_104"><i>“Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi:</i></a> <a><i>‘imamhi cāyaṃ samaye puggalo kālaṃ kareyya yathābhataṃ nikkhitto evaṃ niraye’.</i></a> <a><i>Taṃ kissa hetu?</i></a> <a><i>Cittaṃ hissa, bhikkhave, paduṭṭhaṃ.</i></a> <a><i>Cetopadosahetu kho pana, bhikkhave, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns23, pts-vp-pli13, ms18It_105"><i>“Paduṭṭhacittaṃ ñatvāna,</i></a><br>
<a><i>ekaccaṃ idha puggalaṃ;</i></a><br>
<a><i>Etamatthañca byākāsi,</i></a><br>
<a><i>buddho bhikkhūna santike.</i></a></p>
<p><a data-ref="sc4, vns24, ms18It_106"><i>Imamhi cāyaṃ samaye,</i></a><br>
<a><i>kālaṃ kayirātha puggalo;</i></a><br>
<a><i>Nirayaṃ upapajjeyya,</i></a><br>
<a><i>cittaṃ hissa padūsitaṃ.</i></a></p>
<p><a data-ref="sc5, vns25, ms18It_107"><i>Yathā haritvā nikkhipeyya,</i></a><br>
<a><i>evamevaṃ tathāvidho;</i></a><br>
<a><i>Cetopadosahetu hi,</i></a><br>
<a><i>sattā gacchanti duggatin”ti.</i></a></p>
</blockquote>
<p><a data-ref="sc6, ms18It_108"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dasamaṃ.</i></a></p>
<p class="endsection"><a><i>Dutiyo vaggo.</i></a></p>
<blockquote class="uddanagatha">
<p><a data-ref="sc7, ms18It_112"><i>Moho kodho atha makkho,</i></a><br>
<a><i>Vijjā taṇhā sekhaduve ca;</i></a><br>
<a data-var="Bhedo sāmaggipuggalo → mūhā kāmasekkhaduve; bhedasāmaggapuggalo ca (bj, mr); mohakodhā atha makkho mohakāmā sekkhā duve; bhedamodā puggalo ca (sya-all, pts-vp-pli1)"><i>Bhedo sāmaggipuggalo,</i></a><br>
<a><i>Vaggamāhu dutiyanti vuccatīti.</i></a></p>
</blockquote>
</article>
</section>
</div>
</body>
</html>
