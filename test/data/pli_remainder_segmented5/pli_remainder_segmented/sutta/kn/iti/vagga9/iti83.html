<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti83">
<article>
<div class="hgroup">
<p class="division"><a><i>Itivuttaka 83</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Catutthavagga</i></a></p>
<h1><a data-var="Pañcapubbanimittasutta → pubbanimittasuttaṃ (bj)"><i>Pañcapubbanimittasutta</i></a></h1>
</div>
<p><a data-ref="sc1, ms18It_562"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="anumodenti → anumodanti (bj, sya-all, pts-vp-pli1)" data-ref="sc2, ms18It_563"><i>“Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti—</i></a> <a><i>mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti.</i></a> <a><i>Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi anumodenti:</i></a> <a><i>‘ito, bho, sugatiṃ gaccha.</i></a></p>
<p><a data-ref="sc3, pts-vp-pli77, ms18It_564"><i>Sugatiṃ gantvā suladdhalābhaṃ labha.</i></a></p>
<p><a data-ref="sc4, ms18It_565"><i>Suladdhalābhaṃ labhitvā suppatiṭṭhito bhavāhī’”ti.</i></a></p>
<p><a data-ref="sc5, ms18It_566"><i>Evaṃ vutte, aññataro bhikkhu bhagavantaṃ etadavoca:</i></a> <a><i>“kiṃ nu kho, bhante, devānaṃ sugatigamanasaṅkhātaṃ.</i></a></p>
<p><a data-ref="sc6, ms18It_567"><i>Kiñca, bhante, devānaṃ suladdhalābhasaṅkhātaṃ.</i></a></p>
<p><a data-ref="sc7, ms18It_568"><i>Kiṃ pana, bhante, devānaṃ suppatiṭṭhitasaṅkhātan”ti?</i></a></p>
<p><a data-var="bhikkhu → bhikkhave (sya-all, pts-vp-pli1)" data-ref="sc8, ms18It_569"><i>“Manussattaṃ kho, bhikkhu, devānaṃ sugatigamanasaṅkhātaṃ.</i></a></p>
<p><a data-var="idaṃ kho → idaṃ kho pana (bj)" data-ref="sc9, ms18It_570"><i>Yaṃ manussabhūto samāno tathāgatappavedite dhammavinaye saddhaṃ paṭilabhati;</i></a> <a data-var="bhikkhu → bhikkhave (bj, sya-all, pts-vp-pli1)"><i>idaṃ kho, bhikkhu, devānaṃ suladdhalābhasaṅkhātaṃ.</i></a></p>
<p><a data-var="bhikkhu → bhikkhave (bj, sya-all, pts-vp-pli1)" data-ref="sc10, ms18It_571"><i>Sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ;</i></a> <a><i>idaṃ kho, bhikkhu, devānaṃ suppatiṭṭhitasaṅkhātan”ti.</i></a></p>
<p><a data-ref="sc11, ms18It_572"><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc12, vns167, ms18It_573"><i>“Yadā devo devakāyā,</i></a><br>
<a><i>cavati āyusaṅkhayā;</i></a><br>
<a><i>Tayo saddā niccharanti,</i></a><br>
<a><i>devānaṃ anumodataṃ.</i></a></p>
<p><a data-ref="sc13, vns168, ms18It_574"><i>‘Ito bho sugatiṃ gaccha,</i></a><br>
<a><i>manussānaṃ sahabyataṃ;</i></a><br>
<a><i>Manussabhūto saddhamme,</i></a><br>
<a><i>labha saddhaṃ anuttaraṃ.</i></a></p>
<p><a data-ref="sc14, vns169, pts-vp-pli78, ms18It_575"><i>Sā te saddhā niviṭṭhassa,</i></a><br>
<a><i>mūlajātā patiṭṭhitā;</i></a><br>
<a><i>Yāvajīvaṃ asaṃhīrā,</i></a><br>
<a><i>saddhamme suppavedite.</i></a></p>
<p><a data-ref="sc15, vns170, ms18It_576"><i>Kāyaduccaritaṃ hitvā,</i></a><br>
<a><i>vacīduccaritāni ca;</i></a><br>
<a><i>Manoduccaritaṃ hitvā,</i></a><br>
<a><i>yañcaññaṃ dosasañhitaṃ.</i></a></p>
<p><a data-ref="sc16, vns171, ms18It_577"><i>Kāyena kusalaṃ katvā,</i></a><br>
<a><i>vācāya kusalaṃ bahuṃ;</i></a><br>
<a><i>Manasā kusalaṃ katvā,</i></a><br>
<a data-var="appamāṇaṃ → abyāpajjaṃ ()"><i>appamāṇaṃ nirūpadhiṃ.</i></a></p>
<p><a data-ref="sc17, vns172, ms18It_578"><i>Tato opadhikaṃ puññaṃ,</i></a><br>
<a><i>katvā dānena taṃ bahuṃ;</i></a><br>
<a><i>Aññepi macce saddhamme,</i></a><br>
<a data-var="nivesaya → nivesaye (si, pts-vp-pli1)"><i>brahmacariye nivesaya’.</i></a></p>
<p><a data-ref="sc18, vns173, ms18It_579"><i>Imāya anukampāya,</i></a><br>
<a><i>devā devaṃ yadā vidū;</i></a><br>
<a><i>Cavantaṃ anumodenti,</i></a><br>
<a><i>ehi deva punappunan”ti.</i></a></p>
</blockquote>
<p><a data-ref="sc19, ms18It_580"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Catutthaṃ.</i></a></p>
</article>
</section>
</div>
</body>
</html>
