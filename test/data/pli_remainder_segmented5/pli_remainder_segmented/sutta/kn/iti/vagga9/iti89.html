<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../../theme.css">
</head>
<body>
<div id="text" lang="pli">
<section class="sutta" id="iti89">
<article>
<div class="hgroup">
<p class="division"><a><i>Itivuttaka 89</i></a></p>
<p class="nipata"><a><i>Tikanipāta</i></a></p>
<p class="vagga"><a><i>Catutthavagga</i></a></p>
<h1><a><i>Devadattasutta</i></a></h1>
</div>
<p><a data-ref="sc1, ms18It_622"><i>Vuttañhetaṃ bhagavatā vuttamarahatāti me sutaṃ:</i></a></p>
<p><a data-var="uttarikaraṇīye → uttariṃ karaṇīye (sya-all)" data-ref="sc2, ms18It_623"><i>“Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.</i></a> <a data-var="visesādhigamena → visesādhigamena ca (sya-all, pts-vp-pli1)"><i>Katamehi tīhi?</i></a> <a><i>Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho.</i></a> <a><i>Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho.</i></a> <a><i>Sati kho pana uttarikaraṇīye oramattakena visesādhigamena antarā vosānaṃ āpādi.</i></a> <a><i>Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho”ti.</i></a> <a><i>Etamatthaṃ bhagavā avoca.</i></a> <a><i>Tatthetaṃ iti vuccati:</i></a></p>
<blockquote class="gatha">
<p><a data-ref="sc3, vns191, ms18It_624"><i>“Mā jātu koci lokasmiṃ,</i></a><br>
<a><i>pāpiccho udapajjatha;</i></a><br>
<a><i>Tadamināpi jānātha,</i></a><br>
<a><i>pāpicchānaṃ yathā gati.</i></a></p>
<p><a data-ref="sc4, vns192, pts-vp-pli86, ms18It_625"><i>Paṇḍitoti samaññāto,</i></a><br>
<a><i>bhāvitattoti sammato;</i></a><br>
<a><i>Jalaṃva yasasā aṭṭhā,</i></a><br>
<a data-var="vissuto → me sutaṃ (sya-all, pts-vp-pli1)"><i>devadattoti vissuto.</i></a></p>
<p><a data-var="samānamanuciṇṇo → pamāṇamanuciṇṇo (bj, csp1ed); pamādamanuciṇṇo (si, sya-all)" data-ref="sc5, vns193, ms18It_626"><i>So samānamanuciṇṇo,</i></a><br>
<a><i>āsajja naṃ tathāgataṃ;</i></a><br>
<a><i>Avīcinirayaṃ patto,</i></a><br>
<a><i>catudvāraṃ bhayānakaṃ.</i></a></p>
<p><a data-ref="sc6, vns194, ms18It_627"><i>Aduṭṭhassa hi yo dubbhe,</i></a><br>
<a><i>pāpakammaṃ akubbato;</i></a><br>
<a data-var="phusati → phusseti (sya-all, pts-vp-pli1)"><i>Tameva pāpaṃ phusati,</i></a><br>
<a><i>duṭṭhacittaṃ anādaraṃ.</i></a></p>
<p><a data-ref="sc7, vns195, ms18It_628"><i>Samuddaṃ visakumbhena,</i></a><br>
<a><i>yo maññeyya padūsituṃ;</i></a><br>
<a><i>Na so tena padūseyya,</i></a><br>
<a><i>bhesmā hi udadhi mahā.</i></a></p>
<p><a data-var="Evamevaṃ → evameva (bj); evametaṃ (sya-all, pts-vp-pli1)" data-ref="sc8, vns196, pts-vp-pli87, ms18It_629"><i>Evamevaṃ tathāgataṃ,</i></a><br>
<a><i>yo vādena vihiṃsati;</i></a><br>
<a data-var="Sammaggataṃ → samaggataṃ (bj, mr)"><i>Sammaggataṃ santacittaṃ,</i></a><br>
<a><i>vādo tamhi na rūhati.</i></a></p>
<p><a data-ref="sc9, vns197, ms18It_630"><i>Tādisaṃ mittaṃ kubbetha,</i></a><br>
<a><i>tañca seveyya paṇḍito;</i></a><br>
<a><i>Yassa maggānugo bhikkhu,</i></a><br>
<a><i>khayaṃ dukkhassa pāpuṇe”ti.</i></a></p>
</blockquote>
<p><a data-ref="sc10, ms18It_631"><i>Ayampi attho vutto bhagavatā, iti me sutanti.</i></a></p>
<p class="endsection"><a><i>Dasamaṃ.</i></a></p>
<p class="endsection"><a><i>Catuttho vaggo.</i></a></p>
<blockquote class="uddanagatha">
<p><a data-ref="sc11, ms18It_635"><i>Vitakkāsakkārasadda,</i></a><br>
<a><i>cavanaloke asubhaṃ;</i></a><br>
<a><i>Dhammaandhakāramalaṃ,</i></a><br>
<a><i>devadattena te dasāti.</i></a></p>
</blockquote>
</article>
</section>
</div>
</body>
</html>
