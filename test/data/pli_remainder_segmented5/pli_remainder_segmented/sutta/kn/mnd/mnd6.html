<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mnd6">
<article>
<div class="hgroup">
<p class="division"><a><i>Mahāniddesa</i></a></p>
<p><a><i>Aṭṭhakavagga</i></a></p>
<h1><a><i>6. Jarāsuttaniddesa</i></a></h1>
</div>
<p><a data-ref="sc1, ms24Mn_415"><i>Atha jarāsuttaniddesaṃ vakkhati—</i></a></p>
<blockquote class="gatha">
<p><a data-ref="sc2, pts-vp-pli117, ms24Mn_416, msdiv39"><i>**Appaṃ vata jīvitaṃ idaṃ,**</i></a><br>
<a data-var="miyyati → mīyati (bj)"><i>**Oraṃ vassasatāpi miyyati;**</i></a><br>
<a><i>**Yo cepi aticca jīvati,**</i></a><br>
<a><i>**Atha kho so jarasāpi miyyati.**</i></a></p>
</blockquote>
<p><a data-ref="sc3, ms24Mn_417"><i>**Appaṃ vata jīvitaṃ idan**ti.</i></a> <a><i>**Jīvitan**ti āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ.</i></a> <a><i>Api ca dvīhi kāraṇehi appakaṃ jīvitaṃ thokaṃ jīvitaṃ—</i></a> <a><i>ṭhitiparittatāya vā appakaṃ jīvitaṃ, sarasaparittatāya vā appakaṃ jīvitaṃ.</i></a> <a><i>Kathaṃ ṭhitiparittatāya vā appakaṃ jīvitaṃ?</i></a> <a><i>Atīte cittakkhaṇe jīvittha, na jīvati na jīvissati;</i></a> <a><i>anāgate cittakkhaṇe jīvissati, na jīvati na jīvittha;</i></a> <a><i>paccuppanne cittakkhaṇe jīvati, na jīvittha na jīvissati.</i></a></p>
<blockquote class="gatha">
<p><a data-ref="sc4, ms24Mn_418"><i>“Jīvitaṃ attabhāvo ca,</i></a><br>
<a><i>sukhadukkhā ca kevalā;</i></a><br>
<a><i>Ekacittasamāyuttā,</i></a><br>
<a><i>lahuso vattate khaṇo.</i></a></p>
<p><a data-ref="sc5, ms24Mn_419"><i>Cullāsītisahassāni,</i></a><br>
<a><i>kappā tiṭṭhanti ye marū;</i></a><br>
<a><i>Na tveva tepi jīvanti,</i></a><br>
<a data-var="saṃyutā → samohitā (si, mr); samāhitā (sya-all, pts-vp-pli1)"><i>dvīhi cittehi saṃyutā.</i></a></p>
<p><a data-ref="sc6, pts-vp-pli118, ms24Mn_420"><i>Ye niruddhā marantassa,</i></a><br>
<a><i>tiṭṭhamānassa vā idha;</i></a><br>
<a><i>Sabbepi sadisā khandhā,</i></a><br>
<a><i>gatā appaṭisandhikā.</i></a></p>
<p><a data-ref="sc7, ms24Mn_421"><i>Anantarā ca ye bhaggā,</i></a><br>
<a><i>ye ca bhaggā anāgatā;</i></a><br>
<a><i>Tadantare niruddhānaṃ,</i></a><br>
<a><i>vesamaṃ natthi lakkhaṇe.</i></a></p>
<p><a data-ref="sc8, ms24Mn_422"><i>Anibbattena na jāto,</i></a><br>
<a><i>paccuppannena jīvati;</i></a><br>
<a><i>Cittabhaggā mato loko,</i></a><br>
<a><i>paññatti paramatthiyā.</i></a></p>
<p><a data-ref="sc9, ms24Mn_423"><i>Yathā ninnā pavattanti,</i></a><br>
<a><i>chandena pariṇāmitā;</i></a><br>
<a><i>Acchinnadhārā vattanti,</i></a><br>
<a><i>saḷāyatanapaccayā.</i></a></p>
<p><a data-ref="sc10, ms24Mn_424"><i>Anidhānagatā bhaggā,</i></a><br>
<a><i>puñjo natthi anāgate;</i></a><br>
<a><i>Nibbattā ye ca tiṭṭhanti,</i></a><br>
<a><i>āragge sāsapūpamā.</i></a></p>
<p><a data-ref="sc11, ms24Mn_425"><i>Nibbattānañca dhammānaṃ,</i></a><br>
<a><i>bhaṅgo nesaṃ purakkhato;</i></a><br>
<a><i>Palokadhammā tiṭṭhanti,</i></a><br>
<a><i>purāṇehi amissitā.</i></a></p>
<p><a data-ref="sc12, ms24Mn_426"><i>Adassanato āyanti,</i></a><br>
<a data-var="gacchantyadassanaṃ → gacchanti adassanaṃ (bj); gacchanti dassanaṃ (sya-all, pts-vp-pli1, csp1ed)"><i>bhaṅgā gacchantyadassanaṃ;</i></a><br>
<a><i>Vijjuppādova ākāse,</i></a><br>
<a><i>uppajjanti vayanti cā”ti.</i></a></p>
</blockquote>
<p><a data-ref="sc13, ms24Mn_427"><i>Evaṃ ṭhitiparittatāya appakaṃ jīvitaṃ.</i></a></p>
<p><a data-var="Assāsūpanibaddhaṃ → assāsupanibaddhaṃ (pts-vp-pli1); assāsūpanibandhaṃ (mr)" data-ref="sc14, pts-vp-pli119, ms24Mn_428"><i>Kathaṃ sarasaparittatāya appakaṃ jīvitaṃ?</i></a> <a><i>Assāsūpanibaddhaṃ jīvitaṃ, passāsūpanibaddhaṃ jīvitaṃ, assāsapassāsūpanibaddhaṃ jīvitaṃ, mahābhūtūpanibaddhaṃ jīvitaṃ, kabaḷīkārāhārūpanibaddhaṃ jīvitaṃ, usmūpanibaddhaṃ jīvitaṃ, viññāṇūpanibaddhaṃ jīvitaṃ.</i></a> <a><i>Mūlampi imesaṃ dubbalaṃ, pubbahetūpi imesaṃ dubbalā, ye paccayā tepi dubbalā, yepi pabhāvikā tepi dubbalā, sahabhūpi imesaṃ dubbalā, sampayogāpi imesaṃ dubbalā, sahajāpi imesaṃ dubbalā, yāpi payojikā sāpi dubbalā.</i></a> <a><i>Aññamaññaṃ ime niccadubbalā, aññamaññaṃ anavaṭṭhitā ime.</i></a> <a><i>Aññamaññaṃ paripātayanti ime, aññamaññassa hi natthi tāyitā, na cāpi ṭhapenti aññamaññaṃ ime.</i></a> <a><i>Yopi nibbattako so na vijjati.</i></a></p>
<blockquote class="gatha">
<p><a data-ref="sc15, ms24Mn_429"><i>“Na ca kenaci koci hāyati,</i></a><br>
<a><i>Gandhabbā ca ime hi sabbaso;</i></a><br>
<a><i>Purimehi pabhāvikā ime,</i></a><br>
<a><i>Yepi pabhāvikā te pure matā;</i></a><br>
<a><i>Purimāpi ca pacchimāpi ca,</i></a><br>
<a><i>Aññamaññaṃ na kadāci maddasaṃsū”ti.</i></a></p>
</blockquote>
<p><a data-ref="sc16, ms24Mn_430"><i>Evaṃ sarasaparittatāya appakaṃ jīvitaṃ.</i></a></p>
<p><a data-var="cātumahārājikānaṃ → cātummahārājikānaṃ (bj, sya-all, pts-vp-pli1)" data-ref="sc17, ms24Mn_431"><i>Api ca cātumahārājikānaṃ devānaṃ jīvitaṃ upādāya manussānaṃ appakaṃ jīvitaṃ parittaṃ jīvitaṃ thokaṃ jīvitaṃ khaṇikaṃ jīvitaṃ lahukaṃ jīvitaṃ ittaraṃ jīvitaṃ anaddhanīyaṃ jīvitaṃ naciraṭṭhitikaṃ jīvitaṃ.</i></a> <a><i>Tāvatiṃsānaṃ devānaṃ …pe…</i></a> <a><i>yāmānaṃ devānaṃ …</i></a> <a><i>tusitānaṃ devānaṃ …</i></a> <a><i>nimmānaratīnaṃ devānaṃ …</i></a> <a><i>paranimmitavasavattīnaṃ devānaṃ …</i></a> <a><i>brahmakāyikānaṃ devānaṃ jīvitaṃ upādāya manussānaṃ appakaṃ jīvitaṃ parittaṃ jīvitaṃ thokaṃ jīvitaṃ khaṇikaṃ jīvitaṃ lahukaṃ jīvitaṃ ittaraṃ jīvitaṃ anaddhanīyaṃ jīvitaṃ naciraṭṭhitikaṃ jīvitaṃ.</i></a> <a><i>Vuttañhetaṃ bhagavatā—</i></a> <a><i>“appamidaṃ, bhikkhave, manussānaṃ āyu, gamaniyo samparāyo, mantāya boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ.</i></a> <a><i>Yo, bhikkhave, ciraṃ jīvati, so vassasataṃ appaṃ vā bhiyyo.</i></a></p>
<blockquote class="gatha">
<p><a data-ref="sc18, ms24Mn_432"><i>Appamāyu manussānaṃ,</i></a><br>
<a><i>hīḷeyya naṃ suporiso;</i></a><br>
<a><i>Careyyādittasīsova,</i></a><br>
<a><i>natthi maccussanāgamo.</i></a></p>
<p><a data-ref="sc19, ms24Mn_433"><i>Accayanti ahorattā,</i></a><br>
<a><i>jīvitaṃ uparujjhati;</i></a><br>
<a><i>Āyu khiyyati maccānaṃ,</i></a><br>
<a><i>kunnadīnaṃva odakan”ti.</i></a></p>
</blockquote>
<p><a data-ref="sc20, pts-vp-pli120, ms24Mn_434"><i>Appaṃ vata jīvitaṃ idaṃ.</i></a></p>
<p><a data-var="sūtigharepi → pasūtigharepi (sya-all, pts-vp-pli1); sūtikagharepi (mr)" data-ref="sc21, ms24Mn_435"><i>**Oraṃ vassasatāpi miyyatī**ti.</i></a> <a><i>Kalalakālepi cavati marati antaradhāyati vippalujjati,</i></a> <a><i>abbudakālepi cavati marati antaradhāyati vippalujjati,</i></a> <a><i>pesikālepi cavati marati antaradhāyati vippalujjati,</i></a> <a><i>ghanakālepi cavati marati antaradhāyati vippalujjati,</i></a> <a><i>pasākhakālepi cavati marati antaradhāyati vippalujjati,</i></a> <a><i>jātamattopi cavati marati antaradhāyati vippalujjati,</i></a> <a><i>sūtigharepi cavati marati antaradhāyati vippalujjati,</i></a> <a><i>addhamāsikopi cavati marati antaradhāyati vippalujjati,</i></a> <a><i>māsikopi cavati marati antaradhāyati vippalujjati,</i></a> <a><i>dvemāsikopi …</i></a> <a><i>temāsikopi …</i></a> <a><i>catumāsikopi …</i></a> <a><i>pañcamāsikopi cavati marati antaradhāyati vippalujjati,</i></a> <a><i>chamāsikopi …</i></a> <a><i>sattamāsikopi …</i></a> <a><i>aṭṭhamāsikopi …</i></a> <a><i>navamāsikopi …</i></a> <a><i>dasamāsikopi …</i></a> <a><i>saṃvaccharikopi cavati marati antaradhāyati vippalujjati,</i></a> <a><i>dvevassikopi …</i></a> <a><i>tivassikopi …</i></a> <a><i>catuvassikopi …</i></a> <a><i>pañcavassikopi …</i></a> <a><i>chavassikopi …</i></a> <a><i>sattavassikopi …</i></a> <a><i>aṭṭhavassikopi …</i></a> <a><i>navavassikopi …</i></a> <a><i>dasavassikopi …</i></a> <a><i>vīsativassikopi …</i></a> <a><i>tiṃsavassikopi …</i></a> <a><i>cattārīsavassikopi …</i></a> <a><i>paññāsavassikopi …</i></a> <a><i>saṭṭhivassikopi …</i></a> <a><i>sattativassikopi …</i></a> <a><i>asītivassikopi …</i></a> <a><i>navutivassikopi cavati marati antaradhāyati vippalujjatīti—</i></a> <a><i>oraṃ vassasatāpi miyyati.</i></a></p>
<p><a data-var="khalitasiro → khalitaṃsiro (bj); khālitasiro (pts-vp-pli1)" data-ref="sc22, pts-vp-pli121, ms24Mn_436"><i>**Yo cepi aticca jīvatī**ti.</i></a> <a><i>Yo vassasataṃ atikkamitvā jīvati so ekaṃ vā vassaṃ jīvati,</i></a> <a><i>dve vā vassāni jīvati,</i></a> <a><i>tīṇi vā vassāni jīvati,</i></a> <a><i>cattāri vā vassāni jīvati,</i></a> <a><i>pañca vā vassāni jīvati …pe…</i></a> <a><i>dasa vā vassāni jīvati,</i></a> <a><i>vīsati vā vassāni jīvati,</i></a> <a><i>tiṃsaṃ vā vassāni jīvati, cattārīsaṃ vā vassāni jīvatīti—</i></a> <a><i>yo cepi aticca jīvati.</i></a> <a><i>**Atha kho so jarasāpi miyyatī**ti.</i></a> <a><i>Yadā jiṇṇo hoti vuddho mahallako addhagato vayoanuppatto khaṇḍadanto palitakeso vilūnaṃ khalitasiro valinaṃ tilakāhatagatto vaṅko bhoggo daṇḍaparāyano, so jarāyapi cavati marati antaradhāyati vippalujjati, natthi maraṇamhā mokkho.</i></a></p>
<blockquote class="gatha">
<p><a data-ref="sc23, ms24Mn_437"><i>“Phalānamiva pakkānaṃ,</i></a><br>
<a data-var="patanato → papatato (bj)"><i>pāto patanato bhayaṃ;</i></a><br>
<a><i>Evaṃ jātāna maccānaṃ,</i></a><br>
<a><i>niccaṃ maraṇato bhayaṃ.</i></a></p>
<p><a data-ref="sc24, ms24Mn_438"><i>Yathāpi kumbhakārassa,</i></a><br>
<a><i>kataṃ mattikabhājanaṃ;</i></a><br>
<a><i>Sabbaṃ bhedanapariyantaṃ,</i></a><br>
<a><i>evaṃ maccāna jīvitaṃ.</i></a></p>
<p><a data-ref="sc25, ms24Mn_439"><i>Daharā ca mahantā ca,</i></a><br>
<a><i>ye bālā ye ca paṇḍitā;</i></a><br>
<a><i>Sabbe maccuvasaṃ yanti,</i></a><br>
<a><i>sabbe maccuparāyanā.</i></a></p>
<p><a data-ref="sc26, ms24Mn_440"><i>Tesaṃ maccuparetānaṃ,</i></a><br>
<a><i>gacchataṃ paralokato;</i></a><br>
<a><i>Na pitā tāyate puttaṃ,</i></a><br>
<a><i>ñātī vā pana ñātake.</i></a></p>
<p><a data-ref="sc27, ms24Mn_441"><i>Pekkhataññeva ñātīnaṃ,</i></a><br>
<a><i>passa lālappataṃ puthu;</i></a><br>
<a><i>Ekamekova maccānaṃ,</i></a><br>
<a><i>govajjho viya niyyati;</i></a><br>
<a><i>Evamabbhāhato loko,</i></a><br>
<a><i>maccunā ca jarāya cā”ti.</i></a></p>
</blockquote>
<p><a data-ref="sc28, ms24Mn_442"><i>Atha kho so jarasāpi miyyati.</i></a></p>
<p><a data-ref="sc29, ms24Mn_443"><i>Tenāha bhagavā—</i></a></p>
<blockquote class="gatha">
<p><a data-ref="sc30, ms24Mn_444"><i>“Appaṃ vata jīvitaṃ idaṃ,</i></a><br>
<a><i>Oraṃ vassasatāpi miyyati;</i></a><br>
<a><i>Yo cepi aticca jīvati,</i></a><br>
<a><i>Atha kho so jarasāpi miyyatī”ti.</i></a></p>
</blockquote>
<hr>
<blockquote class="gatha">
<p><a data-ref="sc31, ms24Mn_445, msdiv40"><i>**Socanti janā mamāyite,**</i></a><br>
<a><i>**Na hi santi niccā pariggahā;**</i></a><br>
<a data-var="Vinābhāvaṃ santamevidaṃ → vinābhāvasantamevidaṃ (sya-all ^snp4.6#1128 [Jarāsutta])"><i>**Vinābhāvaṃ santamevidaṃ,**</i></a><br>
<a><i>**Iti disvā nāgāramāvase.**</i></a></p>
</blockquote>
<p><a data-ref="sc32, pts-vp-pli122, ms24Mn_446"><i>**Socanti janā mamāyite**ti.</i></a> <a><i>**Janā**ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.</i></a> <a><i>**Mamattā**ti dve mamattā—</i></a> <a><i>taṇhāmamattañca diṭṭhimamattañca …pe…</i></a> <a><i>idaṃ taṇhāmamattaṃ …pe…</i></a> <a><i>idaṃ diṭṭhimamattaṃ.</i></a> <a><i>Mamāyitaṃ vatthuṃ acchedasaṅkinopi socanti, acchijjantepi socanti, acchinnepi socanti.</i></a> <a><i>Mamāyitaṃ vatthuṃ vipariṇāmasaṅkinopi socanti, vipariṇāmantepi socanti, vipariṇatepi socanti kilamanti paridevanti urattāḷiṃ kandanti sammohaṃ āpajjantīti—</i></a> <a><i>socanti janā mamāyite.</i></a></p>
<p><a data-ref="sc33, ms24Mn_447"><i>**Na hi santi niccā pariggahā**ti.</i></a> <a><i>Dve pariggahā—</i></a> <a><i>taṇhāpariggaho ca diṭṭhipariggaho ca …pe…</i></a> <a><i>ayaṃ taṇhāpariggaho …pe…</i></a> <a><i>ayaṃ diṭṭhipariggaho.</i></a> <a><i>Taṇhāpariggaho anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo.</i></a> <a><i>Diṭṭhipariggahopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo.</i></a> <a><i>Vuttañhetaṃ bhagavatā—</i></a> <a><i>“passatha no tumhe, bhikkhave, taṃ pariggahaṃ yvāyaṃ pariggaho nicco dhuvo sassato avipariṇāmadhammo sassatisamaṃ tatheva tiṭṭheyyā”ti?</i></a> <a><i>“No hetaṃ, bhante”.</i></a> <a><i>“Sādhu, bhikkhave.</i></a> <a><i>Ahampi kho taṃ, bhikkhave, pariggahaṃ na samanupassāmi, yvāyaṃ pariggaho nicco dhuvo sassato avipariṇāmadhammo sassatisamaṃ tatheva tiṭṭheyyā”ti.</i></a> <a><i>Pariggahā niccā dhuvā sassatā avipariṇāmadhammā natthi na santi na saṃvijjanti na labbhantīti—</i></a> <a><i>na hi santi niccā pariggahā.</i></a></p>
<p><a data-var="ānanda, mayā paṭikacceva → ānanda paṭigacceva (bj)" data-ref="sc34, pts-vp-pli123, ms24Mn_448"><i>**Vinābhāvaṃ santamevidan**ti.</i></a> <a><i>Nānābhāve vinābhāve aññathābhāve sante saṃvijjamāne upalabbhiyamāne.</i></a> <a><i>Vuttañhetaṃ bhagavatā —</i></a> <a><i>“alaṃ, ānanda.</i></a> <a><i>Mā soci mā paridevi.</i></a> <a><i>Nanu etaṃ, ānanda, mayā paṭikacceva akkhātaṃ—</i></a> <a><i>‘sabbeheva piyehi manāpehi nānābhāvo vinābhāvo aññathābhāvo.</i></a> <a><i>Taṃ kutettha, ānanda, labbhā—</i></a> <a><i>yaṃ taṃ jātaṃ bhūtaṃ saṅkhataṃ palokadhammaṃ taṃ vata mā palujjī’ti.</i></a> <a><i>Netaṃ ṭhānaṃ vijjati.</i></a> <a><i>Purimānaṃ purimānaṃ khandhānaṃ dhātūnaṃ āyatanānaṃ vipariṇāmaññathābhāvā pacchimā pacchimā khandhā ca dhātuyo ca āyatanāni ca pavattantī”ti—</i></a> <a><i>vinābhāvaṃ santamevidaṃ.</i></a></p>
<p><a data-ref="sc35, ms24Mn_449"><i>**Iti disvā nāgāramāvase**ti.</i></a> <a><i>**Itī**ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatā metaṃ.</i></a> <a><i>**Itī**ti iti disvā passitvā tulayitvā tīrayitvā vibhāvayitvā vibhūtaṃ katvā mamattesūti—</i></a> <a><i>iti disvā.</i></a> <a><i>**Nāgāramāvase**ti sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko careyya vihareyya iriyeyya vatteyya pāleyya yapeyya yāpeyyāti—</i></a> <a><i>iti disvā nāgāramāvase.</i></a></p>
<p><a data-ref="sc36, ms24Mn_450"><i>Tenāha bhagavā—</i></a></p>
<blockquote class="gatha">
<p><a data-ref="sc37, ms24Mn_451"><i>“Socanti janā mamāyite,</i></a><br>
<a><i>Na hi santi niccā pariggahā;</i></a><br>
<a><i>Vinābhāvaṃ santamevidaṃ,</i></a><br>
<a><i>Iti disvā nāgāramāvase”ti.</i></a></p>
</blockquote>
<hr>
<blockquote class="gatha">
<p><a data-var="pahīyati → pahiyyati (mr)" data-ref="sc38, ms24Mn_452, msdiv41"><i>**Maraṇenapi taṃ pahīyati,**</i></a><br>
<a><i>**Yaṃ puriso mamidanti maññati;**</i></a><br>
<a data-var="Etampi viditvāna → etaṃ disvāna (bj, mr); etampi viditvā (sya-all, pts-vp-pli1)"><i>**Etampi viditvāna paṇḍito,**</i></a><br>
<a><i>**Na mamattāya nametha māmako.**</i></a></p>
</blockquote>
<p><a data-ref="sc39, pts-vp-pli124, ms24Mn_453"><i>**Maraṇenapi taṃ pahīyatī**ti.</i></a> <a><i>**Maraṇan**ti yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccumaraṇaṃ kālaṃkiriyā khandhānaṃ bhedo kaḷevarassa nikkhepo jīvitindriyassupacchedo.</i></a> <a><i>**Tan**ti rūpagataṃ vedanāgataṃ saññāgataṃ saṅkhāragataṃ viññāṇagataṃ.</i></a> <a><i>**Pahīyatī**ti pahīyati jahīyati vijahīyati antaradhāyati vippalujjati.</i></a> <a><i>Bhāsitampi hetaṃ—</i></a></p>
<blockquote class="gatha">
<p><a data-ref="sc40, ms24Mn_454"><i>“Pubbeva maccaṃ vijahanti bhogā,</i></a><br>
<a><i>Maccova ne pubbataraṃ jahāti;</i></a><br>
<a><i>Asassatā bhogino kāmakāmī,</i></a><br>
<a><i>Tasmā na socāmahaṃ sokakāle.</i></a></p>
<p><a data-ref="sc41, ms24Mn_455"><i>Udeti āpūrati veti cando,</i></a><br>
<a><i>Atthaṃ tapetvāna paleti sūriyo;</i></a><br>
<a><i>Viditā mayā sattuka lokadhammā,</i></a><br>
<a><i>Tasmā na socāmahaṃ sokakāle”ti.</i></a></p>
</blockquote>
<p><a data-var="vohāro → lokavohāro (sya-all, pts-vp-pli1)" data-ref="sc42, ms24Mn_456"><i>**Maraṇenapi taṃ pahīyati.**</i></a> <a><i>**Yaṃ puriso mamidanti maññatī**ti.</i></a> <a><i>**Yan**ti rūpagataṃ vedanāgataṃ saññāgataṃ saṅkhāragataṃ viññāṇagataṃ.</i></a> <a><i>**Puriso**ti saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo.</i></a> <a><i>**Mamidanti maññatī**ti taṇhāmaññanāya maññati, diṭṭhimaññanāya maññati, mānamaññanāya maññati, kilesamaññanāya maññati, duccaritamaññanāya maññati, payogamaññanāya maññati, vipākamaññanāya maññatīti—</i></a> <a><i>yaṃ puriso mamidanti maññati.</i></a></p>
<p><a data-ref="sc43, ms24Mn_457"><i>**Etampi viditvāna paṇḍito**ti.</i></a> <a><i>Etaṃ ādīnavaṃ ñatvā jānitvā tulayitvā tīrayitvā vibhāvayitvā vibhūtaṃ katvā mamattesūti, etampi viditvā paṇḍito dhīro paṇḍito paññavā buddhimā ñāṇī vibhāvī medhāvīti—</i></a> <a><i>etampi viditvāna paṇḍito.</i></a></p>
<p><a data-var="thaddhā → baddhā (mr)" data-ref="sc44, pts-vp-pli125, ms24Mn_458"><i>**Na mamattāya nametha māmako**ti.</i></a> <a><i>**Mamattā**ti dve mamattā—</i></a> <a><i>taṇhāmamattañca diṭṭhimamattañca …pe…</i></a> <a><i>idaṃ taṇhāmamattaṃ …pe…</i></a> <a><i>idaṃ diṭṭhimamattaṃ.</i></a> <a><i>**Māmako**ti buddhamāmako dhammamāmako saṃghamāmako.</i></a> <a><i>So bhagavantaṃ mamāyati, bhagavā taṃ puggalaṃ pariggaṇhāti.</i></a> <a><i>Vuttañhetaṃ bhagavatā—</i></a> <a><i>“ye te, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā;</i></a> <a><i>apagatā ca te, bhikkhave, bhikkhū imasmā dhammavinayā.</i></a> <a><i>Na ca te imasmiṃ dhammavinaye vuddhiṃ virūḷhiṃ vepullaṃ āpajjanti.</i></a> <a><i>Ye ca kho te, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā;</i></a> <a><i>anapagatā ca te, bhikkhave, bhikkhū imasmā dhammavinayā.</i></a> <a><i>Te ca imasmiṃ dhammavinaye vuddhiṃ virūḷhiṃ vepullaṃ āpajjanti.</i></a></p>
<blockquote class="gatha">
<p><a data-ref="sc45, ms24Mn_459"><i>Kuhā thaddhā lapā siṅgī,</i></a><br>
<a><i>unnaḷā asamāhitā;</i></a><br>
<a><i>Na te dhamme virūhanti,</i></a><br>
<a><i>sammāsambuddhadesite.</i></a></p>
<p><a data-ref="sc46, ms24Mn_460"><i>Nikkuhā nillapā dhīrā,</i></a><br>
<a><i>atthaddhā susamāhitā;</i></a><br>
<a><i>Te ve dhamme virūhanti,</i></a><br>
<a><i>sammāsambuddhadesite”.</i></a></p>
</blockquote>
<p><a data-ref="sc47, ms24Mn_461"><i>**Na mamattāya nametha māmako**ti.</i></a> <a><i>Māmako taṇhāmamattaṃ pahāya diṭṭhimamattaṃ paṭinissajjitvā mamattāya na nameyya na onameyya, na tanninno assa na tappoṇo na tappabbhāro na tadadhimutto na tadadhipateyyoti—</i></a> <a><i>na mamattāya nametha māmako.</i></a></p>
<p><a data-ref="sc48, ms24Mn_462"><i>Tenāha bhagavā—</i></a></p>
<blockquote class="gatha">
<p><a data-ref="sc49, ms24Mn_463"><i>“Maraṇenapi taṃ pahīyati,</i></a><br>
<a><i>Yaṃ puriso mamidanti maññati;</i></a><br>
<a><i>Etampi viditvāna paṇḍito,</i></a><br>
<a><i>Na mamattāya nametha māmako”ti.</i></a></p>
</blockquote>
<hr>
<blockquote class="gatha">
<p><a data-ref="sc50, pts-vp-pli126, ms24Mn_464, msdiv42"><i>**Supinena yathāpi saṅgataṃ,**</i></a><br>
<a><i>**Paṭibuddho puriso na passati;**</i></a><br>
<a><i>**Evampi piyāyitaṃ janaṃ,**</i></a><br>
<a data-var="kālaṅkataṃ → kālakataṃ (bj, sya-all, pts-vp-pli1)"><i>**Petaṃ kālaṅkataṃ na passati.**</i></a></p>
</blockquote>
<p><a data-ref="sc51, ms24Mn_465"><i>**Supinena yathāpi saṅgatan**ti.</i></a> <a><i>Saṅgataṃ samāgataṃ samāhitaṃ sannipatitanti—</i></a> <a><i>supinena yathāpi saṅgataṃ.</i></a> <a><i>**Paṭibuddho puriso na passatī**ti yathā puriso supinagato candaṃ passati, sūriyaṃ passati, mahāsamuddaṃ passati, sineruṃ pabbatarājānaṃ passati, hatthiṃ passati, assaṃ passati, rathaṃ passati, pattiṃ passati, senābyūhaṃ passati, ārāmarāmaṇeyyakaṃ passati, vanarāmaṇeyyakaṃ … bhūmirāmaṇeyyakaṃ … pokkharaṇīrāmaṇeyyakaṃ passati;</i></a> <a><i>paṭibuddho na kiñci passatīti—</i></a> <a><i>paṭibuddho puriso na passati.</i></a></p>
<p><a data-ref="sc52, ms24Mn_466"><i>**Evampi piyāyitaṃ janan**ti.</i></a> <a><i>**Evan**ti opammasampaṭipādanaṃ.</i></a> <a><i>**Piyāyitaṃ janan**ti mamāyitaṃ janaṃ mātaraṃ vā pitaraṃ vā bhātaraṃ vā bhaginiṃ vā puttaṃ vā dhītaraṃ vā mittaṃ vā amaccaṃ vā ñātiṃ vā sālohitaṃ vāti—</i></a> <a><i>evampi piyāyitaṃ janaṃ.</i></a></p>
<p><a data-ref="sc53, ms24Mn_467"><i>**Petaṃ kālaṅkataṃ na passatī**ti.</i></a> <a><i>**Peto** vuccati mato.</i></a> <a><i>Kālaṅkataṃ na passati na dakkhati nādhigacchati na vindati na paṭilabhatīti—</i></a> <a><i>petaṃ kālaṅkataṃ na passati.</i></a></p>
<p><a data-ref="sc54, ms24Mn_468"><i>Tenāha bhagavā—</i></a></p>
<blockquote class="gatha">
<p><a data-ref="sc55, ms24Mn_469"><i>“Supinena yathāpi saṅgataṃ,</i></a><br>
<a><i>Paṭibuddho puriso na passati;</i></a><br>
<a><i>Evampi piyāyitaṃ janaṃ,</i></a><br>
<a><i>Petaṃ kālaṅkataṃ na passatī”ti.</i></a></p>
</blockquote>
<hr>
<blockquote class="gatha">
<p><a data-ref="sc56, pts-vp-pli127, ms24Mn_470, msdiv43"><i>**Diṭṭhāpi sutāpi te janā,**</i></a><br>
<a><i>**Yesaṃ nāmamidaṃ pavuccati;**</i></a><br>
<a data-var="Nāmaṃyevāvasissati → nāmamevā'vasissati (bj, sya-all, pts-vp-pli1)"><i>**Nāmaṃyevāvasissati****,**</i></a><br>
<a><i>**Akkheyyaṃ petassa jantuno.**</i></a></p>
</blockquote>
<p><a data-ref="sc57, ms24Mn_471"><i>**Diṭṭhāpi sutāpi te janā**ti.</i></a> <a><i>**Diṭṭhā**ti ye cakkhuviññāṇābhisambhūtā.</i></a> <a><i>**Sutā**ti ye sotaviññāṇābhisambhūtā.</i></a> <a><i>**Te janā**ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā cāti—</i></a> <a><i>diṭṭhāpi sutāpi te janā.</i></a></p>
<p><a data-ref="sc58, ms24Mn_472"><i>**Yesaṃ nāmamidaṃ pavuccatī**ti.</i></a> <a><i>**Yesan**ti yesaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ pabbajitānaṃ devānaṃ manussānaṃ.</i></a> <a><i>**Nāman**ti saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo.</i></a> <a><i>**Pavuccatī**ti vuccati pavuccati kathīyati bhaṇīyati dīpīyati voharīyatīti—</i></a> <a><i>yesaṃ nāmamidaṃ pavuccati.</i></a></p>
<p><a data-ref="sc59, ms24Mn_473"><i>**Nāmaṃyevāvasissati akkheyyan**ti.</i></a> <a><i>Rūpagataṃ vedanāgataṃ saññāgataṃ saṅkhāragataṃ viññāṇagataṃ pahīyati jahīyati vijahīyati antaradhāyati vippalujjati, nāmaṃyevāvasissati.</i></a> <a><i>**Akkheyyan**ti.</i></a> <a><i>Akkhātuṃ kathetuṃ bhaṇituṃ dīpayituṃ voharitunti—</i></a> <a><i>nāmaṃ evāvasissati akkheyyaṃ.</i></a> <a><i>**Petassa jantuno**ti.</i></a> <a><i>**Petassā**ti matassa kālaṅkatassa.</i></a> <a><i>**Jantuno**ti sattassa narassa mānavassa posassa puggalassa jīvassa jāgussa jantussa indagussa manujassāti—</i></a> <a><i>petassa jantuno.</i></a></p>
<p><a data-ref="sc60, ms24Mn_474"><i>Tenāha bhagavā—</i></a></p>
<blockquote class="gatha">
<p><a data-ref="sc61, ms24Mn_475"><i>“Diṭṭhāpi sutāpi te janā,</i></a><br>
<a><i>Yesaṃ nāmamidaṃ pavuccati;</i></a><br>
<a><i>Nāmaṃyevāvasissati,</i></a><br>
<a><i>Akkheyyaṃ petassa jantuno”ti.</i></a></p>
</blockquote>
<hr>
<blockquote class="gatha">
<p><a data-ref="sc62, pts-vp-pli128, ms24Mn_476, msdiv44"><i>**Sokapparidevamaccharaṃ,**</i></a><br>
<a data-var="pajahanti → jahanti (bj, sya-all ^snp4.6#1132 [Jarāsutta])"><i>**Na pajahanti giddhā mamāyite;**</i></a><br>
<a><i>**Tasmā munayo pariggahaṃ,**</i></a><br>
<a><i>**Hitvā acariṃsu khemadassino.**</i></a></p>
</blockquote>
<p><a data-var="antodāho antoparidāho → antoḍāho antopariḍāho (sya-all, pts-vp-pli1)" data-ref="sc63, pts-vp-pli129, ms24Mn_477"><i>**Sokapparidevamaccharaṃ na pajahanti giddhā mamāyite**ti.</i></a> <a><i>**Soko**ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṃ antosoko antoparisoko antodāho antoparidāho cetaso parijjhāyanā domanassaṃ sokasallaṃ.</i></a> <a><i>**Paridevo**ti ñātibyasanena vā phuṭṭhassa …pe…</i></a> <a><i>diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappāyanā lālappāyitattaṃ.</i></a> <a><i>**Macchariyan**ti pañca macchariyāni—</i></a> <a><i>āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ.</i></a> <a><i>Yaṃ evarūpaṃ macchariyaṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—</i></a> <a><i>idaṃ vuccati macchariyaṃ.</i></a> <a><i>Api ca khandhamacchariyampi macchariyaṃ, dhātumacchariyampi macchariyaṃ, āyatanamacchariyampi macchariyaṃ gāho—</i></a> <a><i>idaṃ vuccati macchariyaṃ.</i></a> <a><i>Gedho vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>**Mamattā**ti dve mamattā—</i></a> <a><i>taṇhāmamattañca diṭṭhimamattañca …pe…</i></a> <a><i>idaṃ taṇhāmamattaṃ …pe…</i></a> <a><i>idaṃ diṭṭhimamattaṃ.</i></a> <a><i>Mamāyitaṃ vatthuṃ acchedasaṅkinopi socanti, acchijjantepi socanti, acchinnepi socanti, mamāyitaṃ vatthuṃ vipariṇāmasaṅkinopi socanti, vipariṇāmantepi socanti, vipariṇatepi socanti, mamāyitaṃ vatthuṃ acchedasaṅkinopi paridevanti, acchijjantepi paridevanti, acchinnepi paridevanti.</i></a> <a><i>Mamāyitaṃ vatthuṃ vipariṇāmasaṅkinopi paridevanti, vipariṇāmantepi paridevanti, vipariṇatepi paridevanti.</i></a> <a><i>Mamāyitaṃ vatthuṃ rakkhanti gopenti pariggaṇhanti mamāyanti maccharāyanti;</i></a> <a><i>mamāyitasmiṃ vatthusmiṃ sokaṃ na jahanti, paridevaṃ na jahanti, macchariyaṃ na jahanti, gedhaṃ na jahanti na pajahanti na vinodenti na byantiṃ karonti na anabhāvaṃ gamentīti—</i></a> <a><i>sokapparidevamaccharaṃ na pajahanti giddhā mamāyite.</i></a></p>
<p><a data-ref="sc64, pts-vp-pli130, ms24Mn_478"><i>**Tasmā munayo pariggahaṃ, hitvā acariṃsu khemadassino**ti.</i></a> <a><i>**Tasmā**ti tasmā taṃkāraṇā taṃhetu tappaccayā taṃnidānā etaṃ ādīnavaṃ sampassamānā mamattesūti—</i></a> <a><i>tasmā.</i></a> <a><i>**Munayo**ti **monaṃ** vuccati ñāṇaṃ.</i></a> <a><i>Yā paññā pajānanā …pe… amoho dhammavicayo sammādiṭṭhi.</i></a> <a><i>Tena ñāṇena samannāgatā munayo monappattā.</i></a> <a><i>Tīṇi moneyyāni—</i></a> <a><i>kāyamoneyyaṃ, vacīmoneyyaṃ, manomoneyyaṃ …pe…</i></a> <a><i>saṅgajālamaticca so muni.</i></a> <a><i>**Pariggaho**ti dve pariggahā—</i></a> <a><i>taṇhāpariggaho ca diṭṭhipariggaho ca …pe…</i></a> <a><i>ayaṃ taṇhāpariggaho …pe…</i></a> <a><i>ayaṃ diṭṭhipariggaho.</i></a> <a><i>Munayo taṇhāpariggahaṃ pariccajitvā diṭṭhipariggahaṃ paṭinissajjitvā cajitvā pajahitvā vinodetvā byantiṃ karitvā anabhāvaṃ gametvā acariṃsu vihariṃsu iriyiṃsu vattiṃsu pāliṃsu yapiṃsu yāpiṃsu.</i></a> <a><i>**Khemadassino**ti **khemaṃ** vuccati amataṃ nibbānaṃ.</i></a> <a><i>Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ.</i></a> <a><i>**Khemadassino**ti khemadassino tāṇadassino leṇadassino saraṇadassino abhayadassino accutadassino amatadassino nibbānadassinoti—</i></a> <a><i>tasmā munayo pariggahaṃ hitvā acariṃsu khemadassino.</i></a></p>
<p><a data-ref="sc65, ms24Mn_479"><i>Tenāha bhagavā—</i></a></p>
<blockquote class="gatha">
<p><a data-ref="sc66, ms24Mn_480"><i>“Sokapparidevamaccharaṃ,</i></a><br>
<a><i>Na jahanti giddhā mamāyite;</i></a><br>
<a><i>Tasmā munayo pariggahaṃ,</i></a><br>
<a><i>Hitvā acariṃsu khemadassino”ti.</i></a></p>
</blockquote>
<hr>
<blockquote class="gatha">
<p><a data-ref="sc67, ms24Mn_481, msdiv45"><i>**Patilīnacarassa bhikkhuno,**</i></a><br>
<a><i>**Bhajamānassa vivittamāsanaṃ;**</i></a><br>
<a><i>**Sāmaggiyamāhu tassa taṃ,**</i></a><br>
<a><i>**Yo attānaṃ bhavane na dassaye.**</i></a></p>
</blockquote>
<p><a data-var="sekkhā → sekhā (bj, sya-all, pts-vp-pli1, mr)" data-ref="sc68, pts-vp-pli131, ms24Mn_482"><i>**Patilīnacarassa bhikkhuno**ti.</i></a> <a data-var="sanniruddhantā → sannirumbhentā (bj)"><i>Patilīnacarā vuccanti satta sekkhā.</i></a> <a><i>Arahā patilīno.</i></a> <a><i>Kiṃkāraṇā patilīnacarā vuccanti satta sekkhā?</i></a> <a><i>Te tato tato cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, cakkhudvāre cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti,</i></a> <a><i>sotadvāre cittaṃ …pe…</i></a> <a><i>ghānadvāre cittaṃ …</i></a> <a><i>jivhādvāre cittaṃ …</i></a> <a><i>kāyadvāre cittaṃ …</i></a> <a><i>manodvāre cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti.</i></a> <a><i>Yathā kukkuṭapattaṃ vā nhārudaddulaṃ vā aggimhi pakkhittaṃ patilīyati patikuṭati pativaṭṭati na sampasāriyati;</i></a> <a><i>evamevaṃ tato tato cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, cakkhudvāre cittaṃ …</i></a> <a><i>sotadvāre cittaṃ …</i></a> <a><i>ghānadvāre cittaṃ …</i></a> <a><i>jivhādvāre cittaṃ …</i></a> <a><i>kāyadvāre cittaṃ …</i></a> <a><i>manodvāre cittaṃ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti.</i></a> <a><i>Taṃkāraṇā patilīnacarā vuccanti satta sekkhā.</i></a> <a><i>**Bhikkhuno**ti puthujjanakalyāṇakassa vā bhikkhuno sekkhassa vā bhikkhunoti—</i></a> <a><i>patilīnacarassa bhikkhuno.</i></a></p>
<p><a data-ref="sc69, ms24Mn_483"><i>**Bhajamānassa vivittamāsanan**ti **āsanaṃ** vuccati yattha nisīdanti—</i></a> <a><i>mañco pīṭhaṃ bhisi taṭṭikā cammakhaṇḍo tiṇasanthāro paṇṇasanthāro palālasanthāro.</i></a> <a><i>Taṃ āsanaṃ asappāyarūpadassanena rittaṃ vivittaṃ pavivittaṃ, asappāyasaddassavanena rittaṃ vivittaṃ pavivittaṃ, asappāyagandhaghāyanena … asappāyarasasāyanena … asappāyaphoṭṭhabbaphusanena … asappāyehi pañcahi kāmaguṇehi rittaṃ vivittaṃ pavivittaṃ.</i></a> <a><i>Taṃ vivittaṃ āsanaṃ bhajato sambhajato sevato nisevato saṃsevato paṭisevatoti—</i></a> <a><i>bhajamānassa vivittamāsanaṃ.</i></a></p>
<p><a data-var="tesaṃ → tena (bj, pts-vp-pli1)" data-ref="sc70, pts-vp-pli132, ms24Mn_484"><i>**Sāmaggiyamāhu tassa taṃ, yo attānaṃ bhavane na dassaye**ti.</i></a> <a><i>**Sāmaggiyo**ti tisso sāmaggiyo—</i></a> <a><i>gaṇasāmaggī, dhammasāmaggī, anabhinibbattisāmaggī.</i></a> <a><i>Katamā gaṇasāmaggī?</i></a> <a><i>Bahū cepi bhikkhū samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti—</i></a> <a><i>ayaṃ gaṇasāmaggī.</i></a> <a><i>Katamā dhammasāmaggī?</i></a> <a><i>Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.</i></a> <a><i>Te ekato pakkhandanti pasīdanti sampatiṭṭhanti vimuccanti;</i></a> <a><i>na tesaṃ dhammānaṃ vivādo pavivādo atthi—</i></a> <a><i>ayaṃ dhammasāmaggī.</i></a> <a><i>Katamā anabhinibbattisāmaggī?</i></a> <a><i>Bahū cepi bhikkhū anupādisesāya nibbānadhātuyā parinibbāyanti;</i></a> <a><i>na tesaṃ nibbānadhātuyā ūnattaṃ vā puṇṇattaṃ vā paññāyati—</i></a> <a><i>ayaṃ anabhinibbattisāmaggī.</i></a> <a><i>**Bhavane**ti nerayikānaṃ nirayo bhavanaṃ, tiracchānayonikānaṃ tiracchānayoni bhavanaṃ, pettivisayikānaṃ pettivisayo bhavanaṃ, manussānaṃ manussaloko bhavanaṃ, devānaṃ devaloko bhavananti.</i></a> <a><i>**Sāmaggiyamāhu tassa taṃ, yo attānaṃ bhavane na dassaye**ti.</i></a> <a><i>Tassesā sāmaggī etaṃ channaṃ etaṃ patirūpaṃ etaṃ anucchavikaṃ etaṃ anulomaṃ, yo evaṃ paṭicchanne niraye attānaṃ na dasseyya, tiracchānayoniyaṃ attānaṃ na dasseyya, pettivisaye attānaṃ na dasseyya, manussaloke attānaṃ na dasseyya, devaloke attānaṃ na dasseyyāti evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—</i></a> <a><i>sāmaggiyamāhu tassa taṃ, yo attānaṃ bhavane na dassaye.</i></a></p>
<p><a data-ref="sc71, ms24Mn_485"><i>Tenāha bhagavā—</i></a></p>
<blockquote class="gatha">
<p><a data-ref="sc72, ms24Mn_486"><i>“Patilīnacarassa bhikkhuno,</i></a><br>
<a><i>Bhajamānassa vivittamāsanaṃ;</i></a><br>
<a><i>Sāmaggiyamāhu tassa taṃ,</i></a><br>
<a><i>Yo attānaṃ bhavane na dassaye”ti.</i></a></p>
</blockquote>
<hr>
<blockquote class="gatha">
<p><a data-ref="sc73, pts-vp-pli133, ms24Mn_487, msdiv46"><i>**Sabbattha munī anissito,**</i></a><br>
<a><i>**Na piyaṃ kubbati nopi appiyaṃ;**</i></a><br>
<a><i>**Tasmiṃ paridevamaccharaṃ,**</i></a><br>
<a><i>**Paṇṇe vāri yathā na limpati.**</i></a></p>
</blockquote>
<p><a data-ref="sc74, ms24Mn_488"><i>**Sabbattha munī anissito**ti.</i></a> <a><i>Sabbaṃ vuccati dvādasāyatanāni—</i></a> <a><i>cakkhuñceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca.</i></a> <a><i>**Munī**ti.</i></a> <a><i>Monaṃ vuccati ñāṇaṃ …pe… saṅgajālamaticca so muni.</i></a> <a><i>**Anissito**ti.</i></a> <a><i>Dve nissayā—</i></a> <a><i>taṇhānissayo ca diṭṭhinissayo ca …pe…</i></a> <a><i>ayaṃ taṇhānissayo …pe…</i></a> <a><i>ayaṃ diṭṭhinissayo.</i></a> <a><i>Muni taṇhānissayaṃ pahāya diṭṭhinissayaṃ paṭinissajjitvā cakkhuṃ anissito sotaṃ anissito ghānaṃ anissito jivhaṃ anissito kāyaṃ anissito manaṃ anissito</i></a> <a><i>rūpe … sadde … gandhe … rase … phoṭṭhabbe … dhamme …</i></a> <a><i>kulaṃ … gaṇaṃ … āvāsaṃ … lābhaṃ … yasaṃ … pasaṃsaṃ … sukhaṃ … cīvaraṃ … piṇḍapātaṃ … senāsanaṃ … gilānapaccayabhesajjaparikkhāraṃ …</i></a> <a><i>kāmadhātuṃ … rūpadhātuṃ … arūpadhātuṃ … kāmabhavaṃ … rūpabhavaṃ … arūpabhavaṃ … saññābhavaṃ … asaññābhavaṃ … nevasaññānāsaññābhavaṃ …</i></a> <a><i>ekavokārabhavaṃ … catuvokārabhavaṃ … pañcavokārabhavaṃ …</i></a> <a><i>atītaṃ … anāgataṃ … paccuppannaṃ …</i></a> <a><i>diṭṭhaṃ … sutaṃ … mutaṃ … viññātaṃ … sabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—</i></a> <a><i>sabbattha muni anissito.</i></a></p>
<p><a data-ref="sc75, pts-vp-pli134, ms24Mn_489"><i>**Na piyaṃ kubbati nopi appiyan**ti.</i></a> <a><i>**Piyā**ti dve piyā—</i></a> <a><i>sattā vā saṅkhārā vā.</i></a> <a><i>Katame sattā piyā?</i></a> <a><i>Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā puttā vā dhītarā vā mittā vā amaccā vā ñātī vā sālohitā vā—</i></a> <a><i>ime sattā piyā.</i></a> <a><i>Katame saṅkhārā piyā?</i></a> <a><i>Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā—</i></a> <a><i>ime saṅkhārā piyā.</i></a> <a><i>**Appiyā**ti dve appiyā—</i></a> <a><i>sattā vā saṅkhārā vā.</i></a> <a><i>Katame sattā appiyā?</i></a> <a><i>Idha yassa te honti anatthakāmā ahitakāmā aphāsukāmā ayogakkhemakāmā jīvitā voropetukāmā—</i></a> <a><i>ime sattā appiyā.</i></a> <a><i>Katame saṅkhārā appiyā?</i></a> <a><i>Amanāpikā rūpā amanāpikā saddā amanāpikā gandhā amanāpikā rasā amanāpikā phoṭṭhabbā—</i></a> <a><i>ime saṅkhārā appiyā.</i></a> <a><i>**Na piyaṃ kubbati nopi appiyan**ti.</i></a> <a><i>“Ayaṃ me satto piyo, ime ca saṅkhārā manāpā”ti rāgavasena piyaṃ na karoti;</i></a> <a><i>“ayaṃ me satto appiyo, ime ca saṅkhārā amanāpā”ti paṭighavasena appiyaṃ na karoti na janeti na sañjaneti na nibbatteti nābhinibbattetīti—</i></a> <a><i>na piyaṃ kubbati nopi appiyaṃ.</i></a></p>
<p><a data-ref="sc76, pts-vp-pli135, ms24Mn_490"><i>**Tasmiṃ paridevamaccharaṃ paṇṇe vāri yathā na limpatī**ti.</i></a> <a><i>**Tasmin**ti tasmiṃ puggale arahante khīṇāsave.</i></a> <a><i>**Paridevo**ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappāyanā lālappāyitattaṃ.</i></a> <a><i>**Macchariyan**ti pañca macchariyāni—</i></a> <a><i>āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ.</i></a> <a><i>Yaṃ evarūpaṃ macchariyaṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa—</i></a> <a><i>idaṃ vuccati macchariyaṃ.</i></a> <a><i>Api ca khandhamacchariyampi macchariyaṃ, dhātumacchariyampi macchariyaṃ, āyatanamacchariyampi macchariyaṃ gāho—</i></a> <a><i>idaṃ vuccati macchariyaṃ.</i></a></p>
<p><a data-ref="sc77, ms24Mn_491"><i>**Paṇṇe vāri yathā na limpatī**ti.</i></a> <a><i>**Paṇṇaṃ** vuccati padumapattaṃ.</i></a> <a><i>**Vāri** vuccati udakaṃ.</i></a> <a><i>Yathā vāri padumapattaṃ na limpati na palimpati na upalimpati alittaṃ apalittaṃ anupalittaṃ, evamevaṃ tasmiṃ puggale arahante khīṇāsave paridevo macchariyañca na limpati na palimpati na upalimpati alittā apalittā anupalittā.</i></a> <a><i>So ca puggalo arahanto tehi kilesehi na limpati na palimpati na upalimpati alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—</i></a> <a><i>tasmiṃ paridevamaccharaṃ paṇṇe vāri yathā na limpati.</i></a></p>
<p><a data-ref="sc78, ms24Mn_492"><i>Tenāha bhagavā—</i></a></p>
<blockquote class="gatha">
<p><a data-ref="sc79, ms24Mn_493"><i>“Sabbattha munī anissito,</i></a><br>
<a><i>Na piyaṃ kubbati nopi appiyaṃ;</i></a><br>
<a><i>Tasmiṃ paridevamaccharaṃ,</i></a><br>
<a><i>Paṇṇe vāri yathā na limpatī”ti.</i></a></p>
</blockquote>
<hr>
<blockquote class="gatha">
<p><a data-ref="sc80, ms24Mn_494, msdiv47"><i>**Udabindu yathāpi pokkhare,**</i></a><br>
<a><i>**Padume vāri yathā na limpati;**</i></a><br>
<a><i>**Evaṃ muni nopalimpati,**</i></a><br>
<a data-var="diṭṭhasutaṃ mutesu → diṭṭhasute mutesu (si); diṭṭhasutamutesu (csp1ed)"><i>**Yadidaṃ diṭṭhasutaṃ mutesu vā.**</i></a></p>
</blockquote>
<p><a data-ref="sc81, ms24Mn_495"><i>**Udabindu yathāpi pokkhare**ti.</i></a> <a><i>Udabindu vuccati udakathevo.</i></a> <a><i>Pokkharaṃ vuccati padumapattaṃ.</i></a> <a><i>Yathā udabindu padumapatte na limpati na palimpati na upalimpati alittaṃ apalittaṃ anupalittanti—</i></a> <a><i>udabindu yathāpi pokkhare.</i></a> <a><i>**Padume** **vāri yathā na limpatī**ti.</i></a> <a><i>Padumaṃ vuccati padumapupphaṃ.</i></a> <a><i>Vāri vuccati udakaṃ.</i></a> <a><i>Yathā vāri padumapupphaṃ na limpati na palimpati na upalimpati alittaṃ apalittaṃ anupalittanti—</i></a> <a><i>padume vāri yathā na limpati.</i></a></p>
<p><a data-ref="sc82, pts-vp-pli136, ms24Mn_496"><i>**Evaṃ muni nopalimpati, yadidaṃ diṭṭhasutaṃ mutesu vā**ti.</i></a> <a><i>**Evan**ti opammasampaṭipādanaṃ.</i></a> <a><i>**Munī**ti.</i></a> <a><i>**Monaṃ** vuccati ñāṇaṃ …pe… saṅgajālamaticca so muni.</i></a> <a><i>**Lepā**ti dve lepā—</i></a> <a><i>taṇhālepo ca diṭṭhilepo ca …pe…</i></a> <a><i>ayaṃ taṇhālepo …pe…</i></a> <a><i>ayaṃ diṭṭhilepo.</i></a> <a><i>Muni taṇhālepaṃ pahāya diṭṭhilepaṃ paṭinissajjitvā diṭṭhe na limpati, sute na limpati, mute na limpati, viññāte na limpati na palimpati na upalimpati alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—</i></a> <a><i>evaṃ muni nopalimpati, yadidaṃ diṭṭhasutaṃ mutesu vā.</i></a></p>
<p><a data-ref="sc83, ms24Mn_497"><i>Tenāha bhagavā—</i></a></p>
<blockquote class="gatha">
<p><a data-ref="sc84, ms24Mn_498"><i>“Udabindu yathāpi pokkhare,</i></a><br>
<a><i>Padume vāri yathā na limpati;</i></a><br>
<a><i>Evaṃ muni nopalimpati,</i></a><br>
<a><i>Yadidaṃ diṭṭhasutaṃ mutesu vā”ti.</i></a></p>
</blockquote>
<hr>
<blockquote class="gatha">
<p><a data-ref="sc85, ms24Mn_499, msdiv48"><i>**Dhono na hi tena maññati,**</i></a><br>
<a><i>**Yadidaṃ diṭṭhasutaṃ mutesu vā;**</i></a><br>
<a><i>**Nāññena visuddhimicchati,**</i></a><br>
<a><i>**Na hi so rajjati no virajjati.**</i></a></p>
</blockquote>
<p><a data-ref="sc86, pts-vp-pli137, ms24Mn_500"><i>**Dhono na hi tena maññati, yadidaṃ diṭṭhasutaṃ mutesu vā**ti.</i></a> <a><i>**Dhono**ti **dhonā** vuccati paññā.</i></a> <a><i>Yā paññā pajānanā …pe… amoho dhammavicayo sammādiṭṭhi.</i></a> <a><i>Kiṃkāraṇā dhonā vuccati paññā?</i></a> <a><i>Tāya paññāya kāyaduccaritaṃ dhutañca dhotañca sandhotañca niddhotañca,</i></a> <a><i>vacīduccaritaṃ …</i></a> <a><i>manoduccaritaṃ dhutañca dhotañca sandhotañca niddhotañca,</i></a> <a><i>rāgo dhuto ca dhoto ca sandhoto ca niddhoto ca,</i></a> <a><i>doso …</i></a> <a><i>moho …</i></a> <a><i>kodho …</i></a> <a><i>upanāho …</i></a> <a><i>makkho …</i></a> <a><i>paḷāso …</i></a> <a><i>issā …</i></a> <a><i>macchariyaṃ …</i></a> <a><i>māyā …</i></a> <a><i>sāṭheyyaṃ …</i></a> <a><i>thambho …</i></a> <a><i>sārambho …</i></a> <a><i>māno …</i></a> <a><i>atimāno …</i></a> <a><i>mado …</i></a> <a><i>pamādo …</i></a> <a><i>sabbe kilesā …</i></a> <a><i>sabbe duccaritā …</i></a> <a><i>sabbe darathā …</i></a> <a><i>sabbe pariḷāhā …</i></a> <a><i>sabbe santāpā …</i></a> <a><i>sabbākusalābhisaṅkhārā dhutā ca dhotā ca sandhotā ca niddhotā ca.</i></a> <a><i>Taṃkāraṇā dhonā vuccati paññā.</i></a></p>
<p><a data-ref="sc87, ms24Mn_501"><i>Atha vā sammādiṭṭhiyā micchādiṭṭhi dhutā ca dhotā ca sandhotā ca niddhotā ca,</i></a> <a><i>sammāsaṅkappena micchāsaṅkappo dhuto ca dhoto ca sandhoto ca niddhoto ca,</i></a> <a><i>sammāvācāya micchāvācā dhutā ca …</i></a> <a><i>sammākammantena micchākammanto dhuto ca …</i></a> <a><i>sammāājīvena micchāājīvo dhuto ca …</i></a> <a><i>sammāvāyāmena micchāvāyāmo dhuto ca …</i></a> <a><i>sammāsatiyā micchāsati dhutā ca …</i></a> <a><i>sammāsamādhinā micchāsamādhi dhuto ca …</i></a> <a><i>sammāñāṇena micchāñāṇaṃ dhutañca …</i></a> <a><i>sammāvimuttiyā micchāvimutti dhutā ca dhotā ca sandhotā ca niddhotā ca.</i></a></p>
<p><a data-ref="sc88, ms24Mn_502"><i>Atha vā ariyena aṭṭhaṅgikena maggena sabbe kilesā …</i></a> <a><i>sabbe duccaritā …</i></a> <a><i>sabbe darathā …</i></a> <a><i>sabbe pariḷāhā …</i></a> <a><i>sabbe santāpā …</i></a> <a><i>sabbākusalābhisaṅkhārā dhutā ca dhotā ca sandhotā ca niddhotā ca.</i></a> <a><i>Arahā imehi dhonehi dhammehi upeto samupeto upagato samupagato upapanno samupapanno samannāgato.</i></a> <a><i>Tasmā arahā dhono.</i></a> <a><i>So dhutarāgo dhutapāpo dhutakileso dhutapariḷāhoti—</i></a> <a><i>dhono.</i></a></p>
<p><a data-var="Maññitaṃ → maññitaṃ hi (bj)" data-ref="sc89, pts-vp-pli138, ms24Mn_503"><i>**Dhono na hi tena maññati, yadidaṃ diṭṭhasutaṃ mutesu vā**ti.</i></a> <a><i>Dhono diṭṭhaṃ na maññati, diṭṭhasmiṃ na maññati, diṭṭhato na maññati, diṭṭhā meti na maññati;</i></a> <a><i>sutaṃ na maññati, sutasmiṃ na maññati, sutato na maññati, sutaṃ meti na maññati;</i></a> <a><i>mutaṃ na maññati, mutasmiṃ na maññati, mutato na maññati, mutaṃ meti na maññati;</i></a> <a><i>viññātaṃ na maññati, viññātasmiṃ na maññati, viññātato na maññati, viññātaṃ meti na maññati.</i></a> <a><i>Vuttampi hetaṃ bhagavatā—</i></a> <a><i>“asmīti, bhikkhave, maññitametaṃ, ayamahamasmīti maññitametaṃ, bhavissanti maññitametaṃ, na bhavissanti maññitametaṃ, rūpī bhavissanti maññitametaṃ, arūpī bhavissanti maññitametaṃ, saññī bhavissanti maññitametaṃ, asaññī bhavissanti maññitametaṃ, nevasaññīnāsaññī bhavissanti maññitametaṃ.</i></a> <a><i>Maññitaṃ, bhikkhave, rogo, maññitaṃ gaṇḍo, maññitaṃ sallaṃ, maññitaṃ upaddavo.</i></a> <a><i>Tasmātiha, bhikkhave, amaññamānena cetasā viharissāmāti, evañhi vo, bhikkhave, sikkhitabban”ti—</i></a> <a><i>dhono na hi tena maññati yadidaṃ diṭṭhasutaṃ mutesu vā.</i></a></p>
<p><a data-ref="sc90, ms24Mn_504"><i>**Nāññena visuddhimicchatī**ti.</i></a> <a><i>Dhono aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi aññatra iddhipādehi aññatra indriyehi aññatra balehi aññatra bojjhaṅgehi aññatra ariyā aṭṭhaṅgikā maggā suddhiṃ visuddhiṃ parisuddhiṃ muttiṃ vimuttiṃ parimuttiṃ na icchati na sādiyati na pattheti na piheti nābhijappatīti—</i></a> <a><i>nāññena visuddhimicchati.</i></a></p>
<p><a data-ref="sc91, ms24Mn_505"><i>**Na hi so rajjati no virajjatī**ti.</i></a> <a><i>Sabbe bālaputhujjanā rajjanti, puthujjanakalyāṇakaṃ upādāya satta sekkhā virajjanti;</i></a> <a><i>arahā neva rajjati no virajjati.</i></a> <a><i>Viratto so khayā rāgassa vītarāgattā, khayā dosassa vītadosattā, khayā mohassa vītamohattā.</i></a> <a><i>So vuṭṭhavāso ciṇṇacaraṇo …pe… jātijarāmaraṇasaṃsāro, natthi tassa punabbhavoti—</i></a> <a><i>na hi so rajjati no virajjati.</i></a></p>
<p><a data-ref="sc92, ms24Mn_506"><i>Tenāha bhagavā—</i></a></p>
<blockquote class="gatha">
<p><a data-ref="sc93, ms24Mn_507"><i>“Dhono na hi tena maññati,</i></a><br>
<a><i>Yadidaṃ diṭṭhasutaṃ mutesu vā;</i></a><br>
<a><i>Nāññena visuddhimicchati,</i></a><br>
<a><i>Na hi so rajjati no virajjatī”ti.</i></a></p>
</blockquote>
<p class="endsutta"><a data-ref="sc94, ms24Mn_508"><i>Jarāsuttaniddeso chaṭṭho.</i></a></p>
</article>
</section>
</div>
</body>
</html>
