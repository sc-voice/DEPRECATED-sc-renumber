<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mnd4">
<article>
<div class="hgroup">
<p class="division"><a><i>Mahāniddesa</i></a></p>
<p><a><i>Aṭṭhakavagga</i></a></p>
<h1><a><i>4. Suddhaṭṭhakasuttaniddesa</i></a></h1>
</div>
<p><a data-ref="sc1, ms24Mn_283"><i>Atha suddhaṭṭhakasuttaniddesaṃ vakkhati—</i></a></p>
<blockquote class="gatha">
<p><a data-ref="sc2, pts-vp-pli84, ms24Mn_284, msdiv23"><i>**Passāmi suddhaṃ paramaṃ arogaṃ,**</i></a><br>
<a><i>**Diṭṭhena saṃsuddhi narassa hoti;**</i></a><br>
<a><i>**Evābhijānaṃ paramanti ñatvā,**</i></a><br>
<a><i>**Suddhānupassīti pacceti ñāṇaṃ.**</i></a></p>
</blockquote>
<p><a data-ref="sc3, ms24Mn_285"><i>**Passāmi suddhaṃ paramaṃ arogan**ti.</i></a> <a><i>**Passāmi suddhan**ti passāmi suddhaṃ, dakkhāmi suddhaṃ, olokemi suddhaṃ, nijjhāyāmi suddhaṃ, upaparikkhāmi suddhaṃ.</i></a> <a><i>**Paramaṃ arogan**ti paramaṃ ārogyappattaṃ tāṇappattaṃ leṇappattaṃ saraṇappattaṃ abhayappattaṃ accutappattaṃ amatappattaṃ nibbānappattanti—</i></a> <a><i>passāmi suddhaṃ paramaṃ arogaṃ.</i></a></p>
<p><a data-var="Cakkhuviññāṇaṃ → cakkhuviññāṇena (bj, sya-all, pts-vp-pli1)" data-ref="sc4, ms24Mn_286"><i>**Diṭṭhena saṃsuddhi narassa hotī**ti.</i></a> <a><i>Cakkhuviññāṇaṃ rūpadassanena narassa suddhi visuddhi parisuddhi, mutti vimutti parimutti hoti, naro sujjhati visujjhati parisujjhati, muccati vimuccati parimuccatīti—</i></a> <a><i>diṭṭhena saṃsuddhi narassa hoti.</i></a></p>
<p><a data-ref="sc5, ms24Mn_287"><i>**Evābhijānaṃ paramanti ñatvā**ti.</i></a> <a><i>Evaṃ abhijānanto ājānanto vijānanto paṭivijānanto paṭivijjhanto.</i></a> <a><i>“Idaṃ paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaran”ti ñatvā jānitvā tulayitvā tīrayitvā vibhāvayitvā vibhūtaṃ katvāti—</i></a> <a><i>evābhijānaṃ paramanti ñatvā.</i></a></p>
<p><a data-ref="sc6, pts-vp-pli85, ms24Mn_288"><i>**Suddhānupassīti** **pacceti ñāṇan**ti.</i></a> <a><i>Yo suddhaṃ passati, so suddhānupassī, **pacceti** **ñāṇan**ti cakkhuviññāṇaṃ rūpadassanena ñāṇanti pacceti, maggoti pacceti, pathoti pacceti, niyyānanti paccetīti—</i></a> <a><i>suddhānupassī pacceti ñāṇaṃ.</i></a></p>
<p><a data-ref="sc7, ms24Mn_289"><i>Tenāha bhagavā—</i></a></p>
<blockquote class="gatha">
<p><a data-ref="sc8, ms24Mn_290"><i>“Passāmi suddhaṃ paramaṃ arogaṃ,</i></a><br>
<a><i>Diṭṭhena saṃsuddhi narassa hoti;</i></a><br>
<a><i>Evābhijānaṃ paramanti ñatvā,</i></a><br>
<a><i>Suddhānupassīti pacceti ñāṇan”ti.</i></a></p>
</blockquote>
<hr>
<blockquote class="gatha">
<p><a data-ref="sc9, ms24Mn_291, msdiv24"><i>**Diṭṭhena ce suddhi narassa hoti,**</i></a><br>
<a><i>**Ñāṇena vā so pajahāti dukkhaṃ;**</i></a><br>
<a><i>**Aññena so sujjhati sopadhīko,**</i></a><br>
<a><i>**Diṭṭhī hi naṃ pāva tathā vadānaṃ.**</i></a></p>
</blockquote>
<p><a data-ref="sc10, ms24Mn_292"><i>**Diṭṭhena ce suddhi narassa hotī**ti.</i></a> <a><i>Cakkhuviññāṇaṃ rūpadassanena ce narassa suddhi visuddhi parisuddhi, mutti vimutti parimutti hoti, naro sujjhati visujjhati parisujjhati, muccati vimuccati parimuccatīti—</i></a> <a><i>diṭṭhena ce suddhi narassa hoti.</i></a></p>
<p><a data-ref="sc11, ms24Mn_293"><i>**Ñāṇena vā so pajahāti dukkhan**ti cakkhuviññāṇaṃ rūpadassanena ce naro jātidukkhaṃ pajahati, jarādukkhaṃ pajahati, byādhidukkhaṃ pajahati, maraṇadukkhaṃ pajahati, sokaparidevadukkhadomanassupāyāsadukkhaṃ pajahatīti—</i></a> <a><i>ñāṇena vā so pajahāti dukkhaṃ.</i></a></p>
<p><a data-ref="sc12, pts-vp-pli86, ms24Mn_294"><i>**Aññena so sujjhati sopadhīko**ti.</i></a> <a><i>Aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi aññatra iddhipādehi aññatra indriyehi aññatra balehi aññatra bojjhaṅgehi aññatra ariyā aṭṭhaṅgikā maggā naro sujjhati visujjhati parisujjhati, muccati vimuccati parimuccati.</i></a> <a><i>**Sopadhīko**ti sarāgo sadoso samoho samāno sataṇho sadiṭṭhi sakileso saupādānoti—</i></a> <a><i>aññena so sujjhati sopadhīko.</i></a></p>
<p><a data-ref="sc13, ms24Mn_295"><i>**Diṭṭhī hi naṃ pāva tathā vadānan**ti.</i></a> <a><i>Sāva diṭṭhi taṃ puggalaṃ pāvadati—</i></a> <a><i>iti vāyaṃ puggalo micchādiṭṭhiko viparītadassano.</i></a> <a><i>**Tathā vadānan**ti tathā vadantaṃ kathentaṃ bhaṇantaṃ dīpayantaṃ voharantaṃ.</i></a> <a><i>“Sassato loko, idameva saccaṃ moghamaññan”ti tathā vadantaṃ kathentaṃ bhaṇantaṃ dīpayantaṃ voharantaṃ.</i></a> <a><i>“Asassato loko …</i></a> <a><i>antavā loko …</i></a> <a><i>anantavā loko …</i></a> <a><i>taṃ jīvaṃ taṃ sarīraṃ …</i></a> <a><i>aññaṃ jīvaṃ aññaṃ sarīraṃ …</i></a> <a><i>hoti tathāgato paraṃ maraṇā …</i></a> <a><i>na hoti tathāgato paraṃ maraṇā …</i></a> <a><i>hoti ca na ca hoti tathāgato paraṃ maraṇā …</i></a> <a><i>neva hoti na na hoti tathāgato paraṃ maraṇā, idameva saccaṃ moghamaññan”ti tathā vadantaṃ kathentaṃ bhaṇantaṃ dīpayantaṃ voharantanti—</i></a> <a><i>diṭṭhī hi naṃ pāva tathā vadānaṃ.</i></a></p>
<p><a data-ref="sc14, ms24Mn_296"><i>Tenāha bhagavā—</i></a></p>
<blockquote class="gatha">
<p><a data-ref="sc15, ms24Mn_297"><i>“Diṭṭhena ce suddhi narassa hoti,</i></a><br>
<a><i>Ñāṇena vā so pajahāti dukkhaṃ;</i></a><br>
<a><i>Aññena so sujjhati sopadhīko,</i></a><br>
<a><i>Diṭṭhī hi naṃ pāva tathā vadānan”ti.</i></a></p>
</blockquote>
<hr>
<blockquote class="gatha">
<p><a data-ref="sc16, ms24Mn_298, msdiv25"><i>**Na brāhmaṇo aññato suddhimāha,**</i></a><br>
<a><i>**Diṭṭhe sute sīlavate mute vā;**</i></a><br>
<a><i>**Puññe ca pāpe ca anūpalitto,**</i></a><br>
<a><i>**Attañjaho nayidha pakubbamāno.**</i></a></p>
</blockquote>
<p><a data-ref="sc17, pts-vp-pli87, ms24Mn_299"><i>**Na brāhmaṇo aññato suddhimāha diṭṭhe sute sīlavate mute vā**ti.</i></a> <a><i>**Nā**ti paṭikkhepo.</i></a> <a><i>**Brāhmaṇo**ti sattannaṃ dhammānaṃ bāhitattā brāhmaṇo—</i></a> <a><i>sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti.</i></a> <a><i>Bāhitāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.</i></a></p>
<blockquote class="gatha">
<p><a data-ref="sc18, ms24Mn_300"><i>Bāhitvā sabbapāpakāni,</i></a> <span class="speaker"><a><i>(sabhiyāti bhagavā)</i></a></span><br>
<a><i>Vimalo sādhusamāhito ṭhitatto;</i></a><br>
<a><i>Saṃsāramaticca kevalī so,</i></a><br>
<a data-var="Asito → anissito (sya-all, pts-vp-pli1)"><i>Asito tādi pavuccate sa brahmā.</i></a></p>
</blockquote>
<p><a data-ref="sc19, ms24Mn_301"><i>**Na brāhmaṇo aññato suddhimāhā**ti.</i></a> <a><i>Brāhmaṇo aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi aññatra iddhipādehi aññatra indriyehi aññatra balehi aññatra bojjhaṅgehi aññatra ariyena aṭṭhaṅgikena maggena suddhiṃ visuddhiṃ parisuddhiṃ, muttiṃ vimuttiṃ parimuttiṃ, nāha na katheti na bhaṇati na dīpayati na voharatīti—</i></a> <a><i>na brāhmaṇo aññato suddhimāha.</i></a></p>
<p><a data-var="cāṭakasakuṇaṃ → caṭakasakuṇaṃ (bj); vātasakuṇaṃ (sya-all, pts-vp-pli1); cāpasakuṇaṃ (mr)" data-ref="sc20, pts-vp-pli88, ms24Mn_302"><i>**Diṭṭhe sute sīlavate mute vā**ti.</i></a> <a data-var="pakkhahataṃ → pakkhapādaṃ (mr)"><i>Santeke samaṇabrāhmaṇā diṭṭhisuddhikā.</i></a> <a><i>Te ekaccānaṃ rūpānaṃ dassanaṃ maṅgalaṃ paccenti, ekaccānaṃ rūpānaṃ dassanaṃ amaṅgalaṃ paccenti.</i></a> <a><i>Katamesaṃ rūpānaṃ dassanaṃ maṅgalaṃ paccenti?</i></a> <a><i>Te kālato vuṭṭhahitvā abhimaṅgalagatāni rūpāni passanti—</i></a> <a><i>cāṭakasakuṇaṃ passanti, phussaveḷuvalaṭṭhiṃ passanti, gabbhinitthiṃ passanti, kumārakaṃ khandhe āropetvā gacchantaṃ passanti, puṇṇaghaṭaṃ passanti, rohitamacchaṃ passanti, ājaññaṃ passanti, ājaññarathaṃ passanti, usabhaṃ passanti, gokapilaṃ passanti.</i></a> <a><i>Evarūpānaṃ rūpānaṃ dassanaṃ maṅgalaṃ paccenti.</i></a> <a><i>Katamesaṃ rūpānaṃ dassanaṃ amaṅgalaṃ paccenti?</i></a> <a data-var="byādhikaṃ → byādhitaṃ (bj)"><i>Palālapuñjaṃ passanti, takkaghaṭaṃ passanti, rittaghaṭaṃ passanti, naṭaṃ passanti, naggasamaṇakaṃ passanti, kharaṃ passanti, kharayānaṃ passanti, ekayuttayānaṃ passanti, kāṇaṃ passanti, kuṇiṃ passanti, khañjaṃ passanti, pakkhahataṃ passanti, jiṇṇakaṃ passanti, byādhikaṃ passanti, mataṃ passanti.</i></a> <a><i>Evarūpānaṃ rūpānaṃ dassanaṃ amaṅgalaṃ paccenti.</i></a> <a><i>Ime te samaṇabrāhmaṇā diṭṭhisuddhikā.</i></a> <a><i>Te diṭṭhena suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</i></a></p>
<p><a data-ref="sc21, ms24Mn_303"><i>Santeke samaṇabrāhmaṇā sutasuddhikā.</i></a> <a><i>Te ekaccānaṃ saddānaṃ savanaṃ maṅgalaṃ paccenti, ekaccānaṃ saddānaṃ savanaṃ amaṅgalaṃ paccenti.</i></a> <a><i>Katamesaṃ saddānaṃ savanaṃ maṅgalaṃ paccenti?</i></a> <a><i>Te kālato vuṭṭhahitvā abhimaṅgalagatāni saddāni suṇanti—</i></a> <a><i>vaḍḍhāti vā vaḍḍhamānāti vā puṇṇāti vā phussāti vā asokāti vā sumanāti vā sunakkhattāti vā sumaṅgalāti vā sirīti vā sirīvaḍḍhāti vā.</i></a> <a><i>Evarūpānaṃ saddānaṃ savanaṃ maṅgalaṃ paccenti.</i></a> <a><i>Katamesaṃ saddānaṃ savanaṃ amaṅgalaṃ paccenti?</i></a> <a><i>Kāṇoti vā kuṇīti vā khañjoti vā pakkhahatoti vā jiṇṇakoti vā byādhikoti vā matoti vā chindanti vā bhindanti vā daḍḍhanti vā naṭṭhanti vā natthīti vā.</i></a> <a><i>Evarūpānaṃ saddānaṃ savanaṃ amaṅgalaṃ paccenti.</i></a> <a><i>Ime te samaṇabrāhmaṇā sutasuddhikā.</i></a> <a><i>Te sutena suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</i></a></p>
<p><a data-var="Samaṇamuṇḍikāputto → samaṇo maṇḍikāputto (bj, csp1ed); samaṇo muṇḍikāputto (pts-vp-pli1)" data-ref="sc22, pts-vp-pli89, ms24Mn_304"><i>Santeke samaṇabrāhmaṇā sīlasuddhikā.</i></a> <a data-var="gahapati → thapati (bj, sya-all, pts-vp-pli1)"><i>Te sīlamattena saṃyamamattena saṃvaramattena avītikkamamattena suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</i></a> <a><i>Samaṇamuṇḍikāputto evamāha—</i></a> <a><i>“catūhi kho ahaṃ, gahapati, dhammehi samannāgataṃ purisapuggalaṃ paññāpemi sampannakusalaṃ paramakusalaṃ uttamapattippattaṃ samaṇaṃ ayojjaṃ.</i></a> <a><i>Katamehi catūhi?</i></a> <a><i>Idha, gahapati, na kāyena pāpakaṃ kammaṃ karoti, na pāpikaṃ vācaṃ bhāsati, na pāpakaṃ saṅkappaṃ saṅkappati, na pāpakaṃ ājīvaṃ ājīvati.</i></a> <a><i>Imehi kho ahaṃ, gahapati, catūhi dhammehi samannāgataṃ purisapuggalaṃ paññāpemi sampannakusalaṃ paramakusalaṃ uttamapattippattaṃ samaṇaṃ ayojjaṃ”.</i></a> <a><i>Evamevaṃ santeke samaṇabrāhmaṇā sīlasuddhikā, te sīlamattena saṃyamamattena saṃvaramattena avītikkamamattena suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</i></a></p>
<p><a data-ref="sc23, ms24Mn_305"><i>Santeke samaṇabrāhmaṇā vatasuddhikā.</i></a> <a><i>Te hatthivatikā vā honti, assavatikā vā honti, govatikā vā honti, kukkuravatikā vā honti, kākavatikā vā honti, vāsudevavatikā vā honti, baladevavatikā vā honti, puṇṇabhaddavatikā vā honti, maṇibhaddavatikā vā honti, aggivatikā vā honti, nāgavatikā vā honti, supaṇṇavatikā vā honti, yakkhavatikā vā honti, asuravatikā vā honti, gandhabbavatikā vā honti, mahārājavatikā vā honti, candavatikā vā honti, sūriyavatikā vā honti, indavatikā vā honti, brahmavatikā vā honti, devavatikā vā honti, disāvatikā vā honti.</i></a> <a><i>Ime te samaṇabrāhmaṇā vatasuddhikā.</i></a> <a><i>Te vatena suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</i></a></p>
<p><a data-ref="sc24, pts-vp-pli90, ms24Mn_306"><i>Santeke samaṇabrāhmaṇā mutasuddhikā.</i></a> <a><i>Te kālato uṭṭhahitvā pathaviṃ āmasanti, haritaṃ āmasanti, gomayaṃ āmasanti, kacchapaṃ āmasanti, phālaṃ akkamanti, tilavāhaṃ āmasanti, phussatilaṃ khādanti, phussatelaṃ makkhenti, phussadantakaṭṭhaṃ khādanti, phussamattikāya nhāyanti, phussasāṭakaṃ nivāsenti, phussaveṭhanaṃ veṭhenti.</i></a> <a><i>Ime te samaṇabrāhmaṇā mutasuddhikā.</i></a> <a><i>Te mutena suddhiṃ visuddhiṃ parisuddhiṃ muttiṃ vimuttiṃ parimuttiṃ paccenti.</i></a> <a><i>Na brāhmaṇo aññato suddhimāha.</i></a></p>
<p><a data-ref="sc25, ms24Mn_307"><i>**Diṭṭhe sute sīlavate mute vā**ti.</i></a> <a><i>Brāhmaṇo diṭṭhasuddhiyāpi suddhiṃ nāha, sutasuddhiyāpi suddhiṃ nāha, sīlasuddhiyāpi suddhiṃ nāha, vatasuddhiyāpi suddhiṃ nāha, mutasuddhiyāpi suddhiṃ nāha na katheti na bhaṇati na dīpayati na voharatīti—</i></a> <a><i>na brāhmaṇo aññato suddhimāha diṭṭhe sute sīlavate mute vā.</i></a></p>
<p><a data-ref="sc26, ms24Mn_308"><i>**Puññe ca pāpe ca anūpalitto**ti.</i></a> <a><i>**Puññaṃ** vuccati yaṃ kiñci tedhātukaṃ kusalābhisaṅkhāraṃ, **apuññaṃ** vuccati sabbaṃ akusalaṃ.</i></a> <a><i>Yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā;</i></a> <a><i>ettāvatā puññe ca pāpe ca na limpati na palimpati na upalimpati alitto apalitto anūpalitto nikkhanto nissaṭo vippamutto visaññutto vimariyādikatena cetasā viharatīti—</i></a> <a><i>puññe ca pāpe ca anūpalitto.</i></a></p>
<p><a data-var="gāhaṃ jaho → gāhajaho (bj, sya-all, pts-vp-pli1); attagāhaṃ jaho (mr)" data-ref="sc27, pts-vp-pli91, ms24Mn_309"><i>**Attañjaho nayidha pakubbamāno**ti.</i></a> <a><i>**Attañjaho**ti attadiṭṭhijaho.</i></a> <a><i>**Attañjaho**ti gāhaṃ jaho.</i></a> <a><i>**Attañjaho**ti taṇhāvasena diṭṭhivasena gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ, sabbaṃ taṃ cattaṃ hoti vantaṃ muttaṃ pahīnaṃ paṭinissaṭṭhaṃ.</i></a> <a><i>**Nayidha pakubbamāno**ti puññābhisaṅkhāraṃ vā apuññābhisaṅkhāraṃ vā āneñjābhisaṅkhāraṃ vā apakubbamāno ajanayamāno asañjanayamāno anibbattayamāno anabhinibbattayamānoti—</i></a> <a><i>attañjaho nayidha pakubbamāno.</i></a></p>
<p><a data-ref="sc28, ms24Mn_310"><i>Tenāha bhagavā—</i></a></p>
<blockquote class="gatha">
<p><a data-ref="sc29, ms24Mn_311"><i>“Na brāhmaṇo aññato suddhimāha,</i></a><br>
<a><i>Diṭṭhe sute sīlavate mute vā;</i></a><br>
<a><i>Puññe ca pāpe ca anūpalitto,</i></a><br>
<a><i>Attañjaho nayidha pakubbamāno”ti.</i></a></p>
</blockquote>
<hr>
<blockquote class="gatha">
<p><a data-ref="sc30, ms24Mn_312, msdiv26"><i>**Purimaṃ pahāya aparaṃ sitāse,**</i></a><br>
<a><i>**Ejānugā te na taranti saṅgaṃ;**</i></a><br>
<a><i>**Te uggahāyanti nirassajanti,**</i></a><br>
<a data-var="pamuñcaṃ → pamukhaṃ (bj, sya-all, pts-vp-pli1)"><i>**Kapīva sākhaṃ pamuñcaṃ gahāya.**</i></a></p>
</blockquote>
<p><a data-ref="sc31, ms24Mn_313"><i>**Purimaṃ pahāya aparaṃ sitāse**ti.</i></a> <a><i>Purimaṃ satthāraṃ pahāya paraṃ satthāraṃ nissitā;</i></a> <a><i>purimaṃ dhammakkhānaṃ pahāya aparaṃ dhammakkhānaṃ nissitā;</i></a> <a><i>purimaṃ gaṇaṃ pahāya aparaṃ gaṇaṃ nissitā;</i></a> <a><i>purimaṃ diṭṭhiṃ pahāya aparaṃ diṭṭhiṃ nissitā;</i></a> <a><i>purimaṃ paṭipadaṃ pahāya aparaṃ paṭipadaṃ nissitā;</i></a> <a><i>purimaṃ maggaṃ pahāya aparaṃ maggaṃ nissitā sannissitā allīnā upagatā ajjhositā adhimuttāti—</i></a> <a><i>purimaṃ pahāya aparaṃ sitāse.</i></a></p>
<p><a data-ref="sc32, ms24Mn_314"><i>**Ejānugā te na taranti saṅgan**ti.</i></a> <a><i>**Ejā** vuccati taṇhā.</i></a> <a><i>Yo rāgo sārāgo …pe… abhijjhā lobho akusalamūlaṃ.</i></a> <a><i>**Ejānugā**ti ejānugā ejānugatā ejānusaṭā ejāya pannā patitā abhibhūtā pariyādinnacittā.</i></a> <a><i>**Te na taranti saṅgan**ti rāgasaṅgaṃ dosasaṅgaṃ mohasaṅgaṃ mānasaṅgaṃ diṭṭhisaṅgaṃ kilesasaṅgaṃ duccaritasaṅgaṃ na taranti na uttaranti na pataranti na samatikkamanti na vītivattantīti—</i></a> <a><i>ejānugā te na taranti saṅgaṃ.</i></a></p>
<p><a data-ref="sc33, pts-vp-pli92, ms24Mn_315"><i>**Te uggahāyanti nirassajantī**ti satthāraṃ gaṇhanti, taṃ muñcitvā aññaṃ satthāraṃ gaṇhanti;</i></a> <a><i>dhammakkhānaṃ gaṇhanti, taṃ muñcitvā aññaṃ dhammakkhānaṃ gaṇhanti;</i></a> <a><i>gaṇaṃ gaṇhanti, taṃ muñcitvā aññaṃ gaṇaṃ gaṇhanti;</i></a> <a><i>diṭṭhiṃ gaṇhanti, taṃ muñcitvā aññaṃ diṭṭhiṃ gaṇhanti;</i></a> <a><i>paṭipadaṃ gaṇhanti, taṃ muñcitvā aññaṃ paṭipadaṃ gaṇhanti;</i></a> <a><i>maggaṃ gaṇhanti, taṃ muñcitvā aññaṃ maggaṃ gaṇhanti;</i></a> <a><i>gaṇhanti ca muñcanti ca ādiyanti ca nirassajanti cāti—</i></a> <a><i>te uggahāyanti nirassajanti.</i></a></p>
<p><a data-ref="sc34, ms24Mn_316"><i>**Kapīva sākhaṃ pamuñcaṃ gahāyā**ti.</i></a> <a><i>Yathā makkaṭo araññe pavane caramāno sākhaṃ gaṇhāti, taṃ muñcitvā aññaṃ sākhaṃ gaṇhāti.</i></a> <a><i>Evamevaṃ puthusamaṇabrāhmaṇā puthudiṭṭhigatāni gaṇhanti ca muñcanti ca ādiyanti ca nirassajanti cāti—</i></a> <a><i>kapīva sākhaṃ pamuñcaṃ gahāya.</i></a></p>
<p><a data-ref="sc35, ms24Mn_317"><i>Tenāha bhagavā—</i></a></p>
<blockquote class="gatha">
<p><a data-ref="sc36, ms24Mn_318"><i>“Purimaṃ pahāya aparaṃ sitāse,</i></a><br>
<a><i>Ejānugā te na taranti saṅgaṃ;</i></a><br>
<a><i>Te uggahāyanti nirassajanti,</i></a><br>
<a><i>Kapīva sākhaṃ pamuñcaṃ gahāyā”ti.</i></a></p>
</blockquote>
<hr>
<blockquote class="gatha">
<p><a data-ref="sc37, ms24Mn_319, msdiv27"><i>**Sayaṃ samādāya vatāni jantu,**</i></a><br>
<a><i>**Uccāvacaṃ gacchati saññasatto;**</i></a><br>
<a><i>**Vidvā ca vedehi samecca dhammaṃ,**</i></a><br>
<a><i>**Na uccāvacaṃ gacchati bhūripañño.**</i></a></p>
</blockquote>
<p><a data-ref="sc38, pts-vp-pli93, ms24Mn_320"><i>**Sayaṃ samādāya vatāni jantū**ti.</i></a> <a><i>**Sayaṃ samādāyā**ti sāmaṃ samādāya.</i></a> <a><i>**Vatānī**ti hatthivataṃ vā assavataṃ vā govataṃ vā kukkūravataṃ vā kākavataṃ vā vāsudevavataṃ vā baladevavataṃ vā puṇṇabhaddavataṃ vā maṇibhaddavataṃ vā aggivataṃ vā nāgavataṃ vā supaṇṇavataṃ vā yakkhavataṃ vā asuravataṃ vā …pe…</i></a> <a><i>disāvataṃ vā ādāya samādāya ādiyitvā samādiyitvā gaṇhitvā parāmasitvā abhinivisitvā.</i></a> <a><i>**Jantū**ti satto naro …pe… manujoti—</i></a> <a><i>sayaṃ samādāya vatāni jantu.</i></a></p>
<p><a data-ref="sc39, ms24Mn_321"><i>**Uccāvacaṃ gacchati saññasatto**ti satthārato satthāraṃ gacchati;</i></a> <a><i>dhammakkhānato dhammakkhānaṃ gacchati;</i></a> <a><i>gaṇato gaṇaṃ gacchati;</i></a> <a><i>diṭṭhiyā diṭṭhiṃ gacchati;</i></a> <a><i>paṭipadāya paṭipadaṃ gacchati;</i></a> <a><i>maggato maggaṃ gacchati.</i></a> <a><i>**Saññasatto**ti kāmasaññāya byāpādasaññāya vihiṃsāsaññāya diṭṭhisaññāya satto visatto āsatto laggo laggito palibuddho.</i></a> <a><i>Yathā bhittikhile vā nāgadante vā bhaṇḍaṃ sattaṃ visattaṃ āsattaṃ laggaṃ laggitaṃ palibuddhaṃ, evamevaṃ kāmasaññāya byāpādasaññāya vihiṃsāsaññāya diṭṭhisaññāya satto visatto āsatto laggo laggito palibuddhoti—</i></a> <a><i>uccāvacaṃ gacchati saññasatto.</i></a></p>
<p><a data-ref="sc40, ms24Mn_322"><i>**Vidvā ca vedehi samecca dhamman**ti.</i></a> <a><i>**Vidvā**ti vidvā vijjāgato ñāṇī vibhāvī medhāvī.</i></a> <a><i>**Vedehī**ti **vedā** vuccanti catūsu maggesu ñāṇaṃ paññā paññindriyaṃ paññābalaṃ dhammavicayasambojjhaṅgo vīmaṃsā vipassanā sammādiṭṭhi.</i></a> <a><i>Tehi vedehi jātijarāmaraṇassa antagato antappatto, koṭigato koṭippatto, pariyantagato pariyantappatto, vosānagato vosānappatto, tāṇagato tāṇappatto, leṇagato leṇappatto, saraṇagato saraṇappatto, abhayagato abhayappatto, accutagato accutappatto, amatagato amatappatto, nibbānagato nibbānappatto.</i></a> <a><i>Vedānaṃ vā antagatoti **vedagū**, vedehi vā antagatoti vedagū, sattannaṃ vā dhammānaṃ viditattā vedagū.</i></a> <a><i>Sakkāyadiṭṭhi viditā hoti, vicikicchā viditā hoti, sīlabbataparāmāso vidito hoti, rāgo vidito hoti, doso vidito hoti, moho vidito hoti, māno vidito hoti, viditāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.</i></a></p>
<blockquote class="gatha">
<p><a data-ref="sc41, ms24Mn_323"><i>Vedāni viceyya kevalāni,</i></a> <span class="speaker"><a><i>(sabhiyāti bhagavā)</i></a></span><br>
<a data-var="yānīdhatthi → yānipatthi (bj, sya-all, pts-vp-pli1)"><i>Samaṇānaṃ yānīdhatthi brāhmaṇānaṃ;</i></a><br>
<a><i>Sabbavedanāsu vītarāgo,</i></a><br>
<a><i>Sabbaṃ vedamaticca vedagū soti.</i></a></p>
</blockquote>
<p><a data-ref="sc42, pts-vp-pli94, ms24Mn_324"><i>**Vidvā ca vedehi samecca dhamman**ti.</i></a> <a><i>Samecca abhisamecca dhammaṃ.</i></a> <a><i>Sabbe saṅkhārā aniccāti samecca abhisamecca dhammaṃ;</i></a> <a><i>sabbe saṅkhārā dukkhāti samecca abhisamecca dhammaṃ;</i></a> <a><i>sabbe dhammā anattāti samecca abhisamecca dhammaṃ;</i></a> <a><i>avijjāpaccayā saṅkhārāti samecca abhisamecca dhammaṃ;</i></a> <a><i>saṅkhārapaccayā viññāṇanti samecca abhisamecca dhammaṃ;</i></a> <a><i>viññāṇapaccayā nāmarūpanti …</i></a> <a><i>nāmarūpapaccayā saḷāyatananti …</i></a> <a><i>saḷāyatanapaccayā phassoti …</i></a> <a><i>phassapaccayā vedanāti …</i></a> <a><i>vedanāpaccayā taṇhāti …</i></a> <a><i>taṇhāpaccayā upādānanti …</i></a> <a><i>upādānapaccayā bhavoti …</i></a> <a><i>bhavapaccayā jātīti …</i></a> <a><i>jātipaccayā jarāmaraṇanti samecca abhisamecca dhammaṃ;</i></a> <a><i>avijjānirodhā saṅkhāranirodhoti samecca abhisamecca dhammaṃ;</i></a> <a><i>saṅkhāranirodhā viññāṇanirodhoti samecca abhisamecca dhammaṃ;</i></a> <a><i>viññāṇanirodhā nāmarūpanirodhoti …</i></a> <a><i>nāmarūpanirodhā saḷāyatananirodhoti …</i></a> <a><i>saḷāyatananirodhā phassanirodhoti …</i></a> <a><i>phassanirodhā vedanānirodhoti …</i></a> <a><i>vedanānirodhā taṇhānirodhoti …</i></a> <a><i>taṇhānirodhā upādānanirodhoti …</i></a> <a><i>upādānanirodhā bhavanirodhoti …</i></a> <a><i>bhavanirodhā jātinirodhoti …</i></a> <a><i>jātinirodhā jarāmaraṇanirodhoti samecca abhisamecca dhammaṃ;</i></a> <a><i>idaṃ dukkhanti samecca abhisamecca dhammaṃ;</i></a> <a><i>ayaṃ dukkhasamudayoti …</i></a> <a><i>ayaṃ dukkhanirodhoti …</i></a> <a><i>ayaṃ dukkhanirodhagāminī paṭipadāti samecca abhisamecca dhammaṃ;</i></a> <a><i>ime āsavāti samecca abhisamecca dhammaṃ;</i></a> <a><i>ayaṃ āsavasamudayoti …</i></a> <a><i>ayaṃ āsavanirodhoti …</i></a> <a><i>ayaṃ āsavanirodhagāminī paṭipadāti samecca abhisamecca dhammaṃ;</i></a> <a><i>ime dhammā abhiññeyyāti samecca abhisamecca dhammaṃ;</i></a> <a><i>ime dhammā pariññeyyāti …</i></a> <a><i>ime dhammā pahātabbāti …</i></a> <a><i>ime dhammā bhāvetabbāti …</i></a> <a><i>ime dhammā sacchikātabbāti samecca abhisamecca dhammaṃ.</i></a> <a><i>Channaṃ phassāyatanānaṃ samudayañca atthaṅgamañca assādañca ādīnavañca nissaraṇañca samecca abhisamecca dhammaṃ.</i></a> <a><i>Pañcannaṃ upādānakkhandhānaṃ samudayañca atthaṅgamañca assādañca ādīnavañca nissaraṇañca samecca abhisamecca dhammaṃ.</i></a> <a><i>Catunnaṃ mahābhūtānaṃ samudayañca atthaṅgamañca assādañca ādīnavañca nissaraṇañca samecca abhisamecca dhammaṃ.</i></a> <a><i>Yaṃ kiñci samudayadhammaṃ sabbaṃ taṃ nirodhadhammanti samecca abhisamecca dhammanti—</i></a> <a><i>vidvā ca vedehi samecca dhammaṃ.</i></a></p>
<p><a data-ref="sc43, ms24Mn_325"><i>**Na uccāvacaṃ gacchati bhūripañño**ti na satthārato satthāraṃ gacchati, na dhammakkhānato dhammakkhānaṃ gacchati, na gaṇato gaṇaṃ gacchati, na diṭṭhiyā diṭṭhiṃ gacchati, na paṭipadāya paṭipadaṃ gacchati, na maggato maggaṃ gacchati.</i></a> <a><i>**Bhūripañño**ti bhūripañño mahāpañño puthupañño hāsapañño javanapañño tikkhapañño nibbedhikapañño.</i></a> <a><i>**Bhūri** vuccati pathavī.</i></a> <a><i>Tāya pathavisamāya paññāya vipulāya vitthatāya samannāgatoti—</i></a> <a><i>na uccāvacaṃ gacchati bhūripañño.</i></a></p>
<p><a data-ref="sc44, ms24Mn_326"><i>Tenāha bhagavā—</i></a></p>
<blockquote class="gatha">
<p><a data-ref="sc45, ms24Mn_327"><i>“Sayaṃ samādāya vatāni jantu,</i></a><br>
<a><i>Uccāvacaṃ gacchati saññasatto;</i></a><br>
<a><i>Vidvā ca vedehi samecca dhammaṃ,</i></a><br>
<a><i>Na uccāvacaṃ gacchati bhūripañño”ti.</i></a></p>
</blockquote>
<hr>
<blockquote class="gatha">
<p><a data-ref="sc46, ms24Mn_328, msdiv28"><i>**Sa sabbadhammesu visenibhūto,**</i></a><br>
<a><i>**Yaṃ kiñci diṭṭhaṃ va sutaṃ mutaṃ vā;**</i></a><br>
<a><i>**Tameva dassiṃ vivaṭaṃ carantaṃ,**</i></a><br>
<a><i>**Kenīdha lokasmi vikappayeyya.**</i></a></p>
</blockquote>
<p><a data-ref="sc47, ms24Mn_329"><i>**Sa sabbadhammesu visenibhūto yaṃ kiñci diṭṭhaṃ va sutaṃ mutaṃ vā**ti.</i></a> <a><i>**Senā** vuccati mārasenā.</i></a> <a><i>Kāyaduccaritaṃ mārasenā, vacīduccaritaṃ mārasenā, manoduccaritaṃ mārasenā, rāgo mārasenā, doso mārasenā, moho mārasenā, kodho mārasenā, upanāho …pe… sabbākusalābhisaṅkhārā mārasenā.</i></a></p>
<p><a data-ref="sc48, ms24Mn_330"><i>Vuttañhetaṃ bhagavatā—</i></a></p>
<blockquote class="gatha">
<p><a data-ref="sc49, pts-vp-pli96, ms24Mn_331"><i>“Kāmā te paṭhamā senā,</i></a><br>
<a><i>dutiyā arati vuccati;</i></a><br>
<a><i>Tatiyā khuppipāsā te,</i></a><br>
<a><i>catutthī taṇhā vuccati.</i></a></p>
<p><a data-ref="sc50, ms24Mn_332"><i>Pañcamī thinamiddhaṃ te,</i></a><br>
<a><i>chaṭṭhā bhīrū pavuccati;</i></a><br>
<a><i>Sattamī vicikicchā te,</i></a><br>
<a><i>makkho thambho te aṭṭhamo.</i></a></p>
<p><a data-ref="sc51, ms24Mn_333"><i>Lābho siloko sakkāro,</i></a><br>
<a><i>micchāladdho ca yo yaso;</i></a><br>
<a><i>Yo cattānaṃ samukkaṃse,</i></a><br>
<a><i>pare ca avajānati.</i></a></p>
<p><a data-ref="sc52, ms24Mn_334"><i>Esā namuci te senā,</i></a><br>
<a><i>kaṇhassābhippahārinī;</i></a><br>
<a><i>Na naṃ asūro jināti,</i></a><br>
<a><i>jetvāva labhate sukhan”ti.</i></a></p>
</blockquote>
<p><a data-ref="sc53, ms24Mn_335"><i>Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā, so vuccati visenibhūto.</i></a> <a><i>So diṭṭhe visenibhūto, sute visenibhūto, mute visenibhūto, viññāte visenibhūtoti—</i></a> <a><i>sa sabbadhammesu visenibhūto yaṃ kiñci diṭṭhaṃ va sutaṃ mutaṃ vā.</i></a></p>
<p><a data-ref="sc54, ms24Mn_336"><i>**Tameva dassiṃ vivaṭaṃ carantan**ti.</i></a> <a><i>Tameva suddhadassiṃ visuddhadassiṃ parisuddhadassiṃ vodātadassiṃ pariyodātadassiṃ.</i></a> <a><i>Atha vā, suddhadassanaṃ visuddhadassanaṃ parisuddhadassanaṃ vodātadassanaṃ pariyodātadassanaṃ.</i></a> <a><i>**Vivaṭan**ti taṇhāchadanaṃ diṭṭhichadanaṃ kilesachadanaṃ duccaritachadanaṃ avijjāchadanaṃ.</i></a> <a><i>Tāni chadanāni vivaṭāni honti viddhaṃsitāni ugghāṭitāni samugghāṭitāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni.</i></a> <a><i>**Carantan**ti carantaṃ vicarantaṃ viharantaṃ iriyantaṃ vattentaṃ pālentaṃ yapentaṃ yāpentanti—</i></a> <a><i>tameva dassiṃ vivaṭaṃ carantaṃ.</i></a></p>
<p><a data-ref="sc55, pts-vp-pli97, ms24Mn_337"><i>**Kenīdha lokasmi vikappayeyyā**ti.</i></a> <a><i>**Kappā**ti dve kappā—</i></a> <a><i>taṇhākappo ca diṭṭhikappo ca …pe…</i></a> <a><i>ayaṃ taṇhākappo …pe…</i></a> <a><i>ayaṃ diṭṭhikappo.</i></a> <a><i>Tassa taṇhākappo pahīno, diṭṭhikappo paṭinissaṭṭho.</i></a> <a><i>Taṇhākappassa pahīnattā diṭṭhikappassa paṭinissaṭṭhattā kena rāgena kappeyya, kena dosena kappeyya, kena mohena kappeyya, kena mānena kappeyya, kāya diṭṭhiyā kappeyya, kena uddhaccena kappeyya, kāya vicikicchāya kappeyya, kehi anusayehi kappeyya—</i></a> <a><i>rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā.</i></a> <a><i>Te abhisaṅkhārā pahīnā.</i></a> <a><i>Abhisaṅkhārānaṃ pahīnattā gatiyo kena kappeyya—</i></a> <a><i>nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā.</i></a> <a><i>So hetu natthi, paccayo natthi, kāraṇaṃ natthi, yena kappeyya vikappeyya vikappaṃ āpajjeyya.</i></a> <a><i>**Lokasmin**ti apāyaloke manussaloke devaloke khandhaloke dhātuloke āyatanaloketi—</i></a> <a><i>kenīdha lokasmiṃ vikappayeyya.</i></a></p>
<p><a data-ref="sc56, ms24Mn_338"><i>Tenāha bhagavā—</i></a></p>
<blockquote class="gatha">
<p><a data-ref="sc57, ms24Mn_339"><i>“Sa sabbadhammesu visenibhūto,</i></a><br>
<a><i>Yaṃ kiñci diṭṭhaṃ va sutaṃ mutaṃ vā;</i></a><br>
<a><i>Tameva dassiṃ vivaṭaṃ carantaṃ,</i></a><br>
<a><i>Kenīdha lokasmi vikappayeyyā”ti.</i></a></p>
</blockquote>
<hr>
<blockquote class="gatha">
<p><a data-ref="sc58, ms24Mn_340, msdiv29"><i>**Na kappayanti na purekkharonti,**</i></a><br>
<a><i>**Accantasuddhīti na te vadanti;**</i></a><br>
<a><i>**Ādānaganthaṃ gathitaṃ visajja,**</i></a><br>
<a><i>**Āsaṃ na kubbanti kuhiñci loke.**</i></a></p>
</blockquote>
<p><a data-ref="sc59, pts-vp-pli98, ms24Mn_341"><i>**Na kappayanti na purekkharontī**ti.</i></a> <a><i>**Kappā**ti dve kappā—</i></a> <a><i>taṇhākappo ca diṭṭhikappo ca …pe…</i></a> <a><i>ayaṃ taṇhākappo …pe…</i></a> <a><i>ayaṃ diṭṭhikappo.</i></a> <a><i>Tesaṃ taṇhākappo pahīno, diṭṭhikappo paṭinissaṭṭho.</i></a> <a><i>Taṇhākappassa pahīnattā, diṭṭhikappassa paṭinissaṭṭhattā taṇhākappaṃ vā diṭṭhikappaṃ vā na kappenti na janenti na sañjanenti na nibbattenti nābhinibbattentīti—</i></a> <a><i>na kappayanti.</i></a> <a><i>**Na purekkharontī**ti.</i></a> <a><i>**Purekkhārā**ti dve purekkhārā—</i></a> <a><i>taṇhāpurekkhāro ca diṭṭhipurekkhāro ca …pe…</i></a> <a><i>ayaṃ taṇhāpurekkhāro …pe…</i></a> <a><i>ayaṃ diṭṭhipurekkhāro.</i></a> <a><i>Tesaṃ taṇhāpurekkhāro pahīno, diṭṭhipurekkhāro paṭinissaṭṭho.</i></a> <a><i>Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṃ vā na diṭṭhiṃ vā purato katvā caranti, na taṇhādhajā na taṇhāketū na taṇhādhipateyyā, na diṭṭhidhajā na diṭṭhiketū na diṭṭhādhipateyyā, na taṇhāya vā na diṭṭhiyā vā parivāritā carantīti—</i></a> <a><i>na kappayanti na purekkharonti.</i></a></p>
<p><a data-ref="sc60, ms24Mn_342"><i>**Accantasuddhīti na te vadantī**ti accantasuddhiṃ saṃsārasuddhiṃ akiriyadiṭṭhiṃ sassatavādaṃ na vadanti na kathenti na bhaṇanti na dīpayanti na voharantīti—</i></a> <a><i>accantasuddhīti na te vadanti.</i></a></p>
<p><a data-var="phoṭayitvā → poṭhayitvā (bj); photayitvā (pts-vp-pli1); poṭayitvā (csp1ed)" data-ref="sc61, pts-vp-pli99, ms24Mn_343"><i>**Ādānaganthaṃ gathitaṃ visajjā**ti.</i></a> <a><i>**Ganthā**ti cattāro ganthā—</i></a> <a><i>abhijjhākāyagantho, byāpādo kāyagantho, sīlabbataparāmāso kāyagantho, idaṃsaccābhiniveso kāyagantho.</i></a> <a><i>Attano diṭṭhiyā rāgo abhijjhākāyagantho;</i></a> <a><i>paravādesu āghāto appaccayo byāpādo kāyagantho;</i></a> <a><i>attano sīlaṃ vā vataṃ vā sīlavataṃ vā parāmasantīti sīlabbataparāmāso kāyagantho, attano diṭṭhi idaṃsaccābhiniveso kāyagantho.</i></a> <a><i>Kiṃkāraṇā vuccati ādānagantho?</i></a> <a><i>Tehi ganthehi rūpaṃ ādiyanti upādiyanti gaṇhanti parāmasanti abhinivisanti;</i></a> <a><i>vedanaṃ …</i></a> <a><i>saññaṃ …</i></a> <a><i>saṅkhāre …</i></a> <a><i>viññāṇaṃ …</i></a> <a><i>gatiṃ …</i></a> <a><i>upapattiṃ …</i></a> <a><i>paṭisandhiṃ …</i></a> <a><i>bhavaṃ …</i></a> <a><i>saṃsāravaṭṭaṃ ādiyanti upādiyanti gaṇhanti parāmasanti abhinivisanti.</i></a> <a><i>Taṃkāraṇā vuccati ādānagantho.</i></a> <a><i>**Visajjā**ti ganthe vosajjitvā vā—</i></a> <a><i>visajja.</i></a> <a><i>Atha vā ganthe gadhite ganthite bandhe vibandhe ābandhe lagge laggite palibuddhe bandhane phoṭayitvā—</i></a> <a><i>visajja.</i></a> <a><i>Yathā vayhaṃ vā rathaṃ vā sakaṭaṃ vā sandamānikaṃ vā sajjaṃ visajjaṃ karonti vikopenti;</i></a> <a><i>evamevaṃ ganthe vosajjitvā—</i></a> <a><i>visajja.</i></a> <a><i>Atha vā ganthe gathite ganthite bandhe vibandhe ābandhe lagge laggite palibuddhe bandhane phoṭayitvā visajjāti—</i></a> <a><i>ādānaganthaṃ gathitaṃ visajja.</i></a></p>
<p><a data-ref="sc62, ms24Mn_344"><i>**Āsaṃ na kubbanti kuhiñci loke**ti.</i></a> <a><i>**Āsā** vuccati taṇhā yo rāgo sārāgo …pe… abhijjhā lobho akusalamūlaṃ.</i></a> <a><i>**Āsaṃ na kubbantī**ti āsaṃ na kubbanti na janenti na sañjanenti na nibbattenti na abhinibbattenti.</i></a> <a><i>**Kuhiñcī**ti kuhiñci kimhici katthaci ajjhattaṃ vā bahiddhā vā ajjhattabahiddhā vā.</i></a> <a><i>**Loke**ti apāyaloke …pe… āyatanaloketi—</i></a> <a><i>āsaṃ na kubbanti kuhiñci loke.</i></a></p>
<p><a data-ref="sc63, ms24Mn_345"><i>Tenāha bhagavā—</i></a></p>
<blockquote class="gatha">
<p><a data-ref="sc64, ms24Mn_346"><i>“Na kappayanti na purekkharonti,</i></a><br>
<a><i>Accantasuddhīti na te vadanti;</i></a><br>
<a><i>Ādānaganthaṃ gathitaṃ visajja,</i></a><br>
<a><i>Āsaṃ na kubbanti kuhiñci loke”ti.</i></a></p>
</blockquote>
<hr>
<blockquote class="gatha">
<p><a data-ref="sc65, ms24Mn_347, msdiv30"><i>**Sīmātigo brāhmaṇo tassa natthi,**</i></a><br>
<a data-var="Ñatvā va disvā va → ca disvā ca (bj, sya-all, pts-vp-pli1, csp1ed)"><i>**Ñatvā va disvā va samuggahītaṃ;**</i></a><br>
<a><i>**Na rāgarāgī na virāgaratto,**</i></a><br>
<a><i>**Tassīdha natthi paramuggahītaṃ.**</i></a></p>
</blockquote>
<p><a data-ref="sc66, pts-vp-pli100, ms24Mn_348"><i>**Sīmātigo brāhmaṇo tassa natthi, ñatvā va disvā va samuggahītan**ti.</i></a> <a><i>**Sīmā**ti catasso sīmāyo—</i></a> <a><i>sakkāyadiṭṭhi, vicikicchā, sīlabbataparāmāso, diṭṭhānusayo, vicikicchānusayo, tadekaṭṭhā ca kilesā—</i></a> <a><i>ayaṃ paṭhamā sīmā.</i></a> <a><i>Oḷārikaṃ kāmarāgasaṃyojanaṃ, paṭighasaṃyojanaṃ, oḷāriko kāmarāgānusayo, paṭighānusayo, tadekaṭṭhā ca kilesā—</i></a> <a><i>ayaṃ dutiyā sīmā.</i></a> <a><i>Anusahagataṃ kāmarāgasaṃyojanaṃ, paṭighasaṃyojanaṃ, anusahagato kāmarāgānusayo, paṭighānusayo, tadekaṭṭhā ca kilesā—</i></a> <a><i>ayaṃ tatiyā sīmā.</i></a> <a><i>Rūparāgo arūparāgo māno uddhaccaṃ avijjā, mānānusayo bhavarāgānusayo avijjānusayo, tadekaṭṭhā ca kilesā—</i></a> <a><i>ayaṃ catutthā sīmā.</i></a> <a><i>Yato ca catūhi ariyamaggehi imā catasso sīmāyo atikkanto hoti samatikkanto vītivatto, so vuccati sīmātigo.</i></a> <a><i>**Brāhmaṇo**ti sattannaṃ dhammānaṃ bāhitattā brāhmaṇo—</i></a> <a><i>sakkāyadiṭṭhi bāhitā hoti, vicikicchā bāhitā hoti, sīlabbataparāmāso bāhito hoti …pe…</i></a> <a><i>asito tādi pavuccate sa brahmā.</i></a> <a><i>**Tassā**ti arahato khīṇāsavassa.</i></a></p>
<p><a data-var="visiṭṭhaṃ → viseṭṭhaṃ (bj, sya-all, pts-vp-pli1)" data-ref="sc67, ms24Mn_349"><i>**Ñatvā**ti paracittañāṇena vā ñatvā pubbenivāsānussatiñāṇena vā ñatvā.</i></a> <a><i>**Disvā**ti maṃsacakkhunā vā disvā dibbacakkhunā vā disvā.</i></a> <a><i>**Sīmātigo brāhmaṇo tassa natthi, ñatvā va disvā va samuggahītan**ti.</i></a> <a><i>Tassa idaṃ paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaranti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhanti—</i></a> <a><i>sīmātigo brāhmaṇo tassa natthi ñatvā va disvā va samuggahītaṃ.</i></a></p>
<p><a data-var="anabhāvaṃkatā → anabhāvakatā (bj); anabhāvaṃgatā (sya-all, pts-vp-pli1)" data-ref="sc68, ms24Mn_350"><i>**Na rāgarāgī na virāgaratto**ti.</i></a> <a><i>**Rāgarattā** vuccanti ye pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhā.</i></a> <a><i>Virāgarattā vuccanti ye rūpāvacaraarūpāvacarasamāpattīsu rattā giddhā gadhitā mucchitā ajjhosannā laggā laggitā palibuddhā.</i></a> <a><i>**Na rāgarāgī na virāgaratto**ti yato kāmarāgo ca rūparāgo ca arūparāgo ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā.</i></a> <a><i>Ettāvatā na rāgarāgī na virāgaratto.</i></a></p>
<p><a data-ref="sc69, pts-vp-pli101, ms24Mn_351"><i>**Tassīdha natthi paramuggahītan**ti.</i></a> <a><i>**Tassā**ti arahato khīṇāsavassa.</i></a> <a><i>Tassa idaṃ paramaṃ aggaṃ seṭṭhaṃ visiṭṭhaṃ pāmokkhaṃ uttamaṃ pavaranti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhanti—</i></a> <a><i>tassīdha natthi paramuggahītaṃ.</i></a></p>
<p><a data-ref="sc70, ms24Mn_352"><i>Tenāha bhagavā—</i></a></p>
<blockquote class="gatha">
<p><a data-ref="sc71, ms24Mn_353"><i>“Sīmātigo brāhmaṇo tassa natthi,</i></a><br>
<a><i>Ñatvā va disvā va samuggahītaṃ;</i></a><br>
<a><i>Na rāgarāgī na virāgaratto,</i></a><br>
<a><i>Tassīdha natthi paramuggahītan”ti.</i></a></p>
</blockquote>
<p class="endsutta"><a data-ref="sc72, ms24Mn_354"><i>Suddhaṭṭhakasuttaniddeso catuttho.</i></a></p>
</article>
</section>
</div>
</body>
</html>
