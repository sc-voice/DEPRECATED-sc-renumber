<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ps3.8">
<article>
<div class="hgroup">
<p class="division"><a><i>Paṭisambhidāmagga</i></a></p>
<p><a><i>3 Paññāvagga</i></a></p>
<h1><a><i>3.8. Satipaṭṭhānakathā</i></a></h1>
</div>
<p><a data-ref="sc1, pts-vp-pli2.232, ms26Ps_1882, msdiv34"><i>Sāvatthinidānaṃ.</i></a> <a><i>“Cattārome, bhikkhave, satipaṭṭhānā.</i></a> <a><i>Katame cattāro?</i></a> <a><i>Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ.</i></a> <a><i>Vedanāsu …</i></a> <a><i>citte …</i></a> <a><i>dhammesu dhammānupassī viharati ātāpī sampajāno satimā, vineyya loke abhijjhādomanassaṃ.</i></a> <a><i>Ime kho, bhikkhave, cattāro satipaṭṭhānā”ti.</i></a></p>
<p><a data-ref="sc2, ms26Ps_1883, msdiv35"><i>Kathaṃ **kāye kāyānupassī viharati?**</i></a> <a><i>Idhekacco pathavīkāyaṃ aniccato anupassati, no niccato;</i></a> <a><i>dukkhato anupassati, no sukhato;</i></a> <a><i>anattato anupassati, no attato;</i></a> <a><i>nibbindati, no nandati;</i></a> <a><i>virajjati, no rajjati;</i></a> <a><i>nirodheti, no samudeti, paṭinissajjati, no ādiyati.</i></a> <a><i>Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati.</i></a> <a><i>Imehi sattahi ākārehi kāyaṃ anupassati.</i></a> <a><i>Kāyo upaṭṭhānaṃ, no sati.</i></a> <a><i>Sati upaṭṭhānañceva sati ca.</i></a> <a><i>Tāya satiyā tena ñāṇena taṃ kāyaṃ anupassati.</i></a> <a><i>Tena vuccati—</i></a> <a><i>“kāye kāyānupassanāsatipaṭṭhānā”.</i></a></p>
<p><a data-ref="sc3, ms26Ps_1884"><i>**Bhāvanā**ti catasso bhāvanā—</i></a> <a><i>tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.</i></a></p>
<p><a data-var="nhārukāyaṃ → nahārukāyaṃ (bj, sya-all, pts-vp-pli1)" data-ref="sc4, pts-vp-pli2.233, ms26Ps_1885"><i>Idhekacco āpokāyaṃ …pe…</i></a> <a><i>tejokāyaṃ …</i></a> <a><i>vāyokāyaṃ …</i></a> <a><i>kesakāyaṃ …</i></a> <a><i>lomakāyaṃ …</i></a> <a><i>chavikāyaṃ …</i></a> <a><i>cammakāyaṃ …</i></a> <a><i>maṃsakāyaṃ …</i></a> <a><i>rudhirakāyaṃ …</i></a> <a><i>nhārukāyaṃ …</i></a> <a><i>aṭṭhikāyaṃ …</i></a> <a><i>aṭṭhimiñjakāyaṃ aniccato anupassati, no niccato;</i></a> <a><i>dukkhato anupassati, no sukhato;</i></a> <a><i>anattato anupassati, no attato;</i></a> <a><i>nibbindati, no nandati;</i></a> <a><i>virajjati, no rajjati, nirodheti, no samudeti;</i></a> <a><i>paṭinissajjati, no ādiyati.</i></a> <a><i>Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati.</i></a> <a><i>Imehi sattahi ākārehi kāyaṃ anupassati.</i></a> <a><i>Kāyo upaṭṭhānaṃ, no sati.</i></a> <a><i>Sati upaṭṭhānañceva sati ca.</i></a> <a><i>Tāya satiyā tena ñāṇena taṃ kāyaṃ anupassati.</i></a> <a><i>Tena vuccati—</i></a> <a><i>“kāye kāyānupassanāsatipaṭṭhānā”.</i></a></p>
<p><a data-ref="sc5, ms26Ps_1886"><i>**Bhāvanā**ti catasso bhāvanā—</i></a> <a><i>tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.</i></a> <a><i>Evaṃ kāye kāyānupassī viharati. (1)</i></a></p>
<p><a data-ref="sc6, ms26Ps_1887"><i>Kathaṃ **vedanāsu vedanānupassī viharati?**</i></a> <a><i>Idhekacco sukhaṃ vedanaṃ aniccato anupassati, no niccato …pe…</i></a> <a><i>paṭinissajjati, no ādiyati.</i></a> <a><i>Aniccato anupassanto niccasaññaṃ pajahati …pe…</i></a> <a><i>paṭinissajjanto ādānaṃ pajahati.</i></a> <a><i>Imehi sattahi ākārehi vedanaṃ anupassati.</i></a> <a><i>Vedanā upaṭṭhānaṃ, no sati.</i></a> <a><i>Sati upaṭṭhānañceva sati ca.</i></a> <a><i>Tāya satiyā tena ñāṇena taṃ vedanaṃ anupassati.</i></a> <a><i>Tena vuccati—</i></a> <a><i>“vedanāsu vedanānupassanāsatipaṭṭhānā”.</i></a></p>
<p><a data-ref="sc7, ms26Ps_1888"><i>**Bhāvanā**ti catasso bhāvanā …pe…</i></a> <a><i>āsevanaṭṭhena bhāvanā …pe…</i></a> <a><i>idhekacco dukkhaṃ vedanaṃ …pe…</i></a> <a><i>adukkhamasukhaṃ vedanaṃ …</i></a> <a><i>sāmisaṃ sukhaṃ vedanaṃ …</i></a> <a><i>nirāmisaṃ sukhaṃ vedanaṃ …</i></a> <a><i>sāmisaṃ dukkhaṃ vedanaṃ …</i></a> <a><i>nirāmisaṃ dukkhaṃ vedanaṃ …</i></a> <a><i>sāmisaṃ adukkhamasukhaṃ vedanaṃ …</i></a> <a><i>nirāmisaṃ adukkhamasukhaṃ vedanaṃ …</i></a> <a><i>cakkhusamphassajaṃ vedanaṃ …</i></a> <a><i>sotasamphassajaṃ vedanaṃ …</i></a> <a><i>ghānasamphassajaṃ vedanaṃ …</i></a> <a><i>jivhāsamphassajaṃ vedanaṃ …</i></a> <a><i>kāyasamphassajaṃ vedanaṃ …</i></a> <a><i>manosamphassajaṃ vedanaṃ aniccato anupassati, no niccato …pe…</i></a> <a><i>paṭinissajjati, no ādiyati.</i></a> <a><i>Aniccato anupassanto niccasaññaṃ pajahati …pe…</i></a> <a><i>paṭinissajjanto ādānaṃ pajahati.</i></a> <a><i>Imehi sattahi ākārehi vedanaṃ anupassati.</i></a> <a><i>Vedanā upaṭṭhānaṃ, no sati.</i></a> <a><i>Sati upaṭṭhānañceva sati ca.</i></a> <a><i>Tāya satiyā tena ñāṇena taṃ vedanaṃ anupassati.</i></a> <a><i>Tena vuccati—</i></a> <a><i>“vedanāsu vedanānupassanāsatipaṭṭhānā”.</i></a></p>
<p><a data-ref="sc8, ms26Ps_1889"><i>**Bhāvanā**ti catasso bhāvanā …pe…</i></a> <a><i>evaṃ vedanāsu vedanānupassī viharati. (2)</i></a></p>
<p><a data-ref="sc9, pts-vp-pli2.234, ms26Ps_1890"><i>Kathaṃ **citte cittānupassī viharati?**</i></a> <a><i>Idhekacco sarāgaṃ cittaṃ aniccato anupassati, no niccato …pe…</i></a> <a><i>paṭinissajjati, no ādiyati.</i></a> <a><i>Aniccato anupassanto niccasaññaṃ pajahati …pe…</i></a> <a><i>paṭinissajjanto ādānaṃ pajahati.</i></a> <a><i>Imehi sattahi ākārehi cittaṃ anupassati.</i></a> <a><i>Cittaṃ upaṭṭhānaṃ, no sati.</i></a> <a><i>Sati upaṭṭhānañceva sati ca.</i></a> <a><i>Tāya satiyā tena ñāṇena taṃ cittaṃ anupassati.</i></a> <a><i>Tena vuccati—</i></a> <a><i>“citte cittānupassanāsatipaṭṭhānā”.</i></a></p>
<p><a data-ref="sc10, ms26Ps_1891"><i>**Bhāvanā**ti catasso bhāvanā …pe…</i></a> <a><i>āsevanaṭṭhena bhāvanā.</i></a></p>
<p><a data-ref="sc11, ms26Ps_1892"><i>Idhekacco vītarāgaṃ cittaṃ …pe…</i></a> <a><i>sadosaṃ cittaṃ …</i></a> <a><i>vītadosaṃ cittaṃ …</i></a> <a><i>samohaṃ cittaṃ …</i></a> <a><i>vītamohaṃ cittaṃ …</i></a> <a><i>saṃkhittaṃ cittaṃ …</i></a> <a><i>vikkhittaṃ cittaṃ …</i></a> <a><i>mahaggataṃ cittaṃ …</i></a> <a><i>amahaggataṃ cittaṃ …</i></a> <a><i>sauttaraṃ cittaṃ …</i></a> <a><i>anuttaraṃ cittaṃ …</i></a> <a><i>samāhitaṃ cittaṃ …</i></a> <a><i>asamāhitaṃ cittaṃ …</i></a> <a><i>vimuttaṃ cittaṃ …</i></a> <a><i>avimuttaṃ cittaṃ …</i></a> <a><i>cakkhuviññāṇaṃ …</i></a> <a><i>sotaviññāṇaṃ …</i></a> <a><i>ghānaviññāṇaṃ …</i></a> <a><i>jivhāviññāṇaṃ …</i></a> <a><i>kāyaviññāṇaṃ …</i></a> <a><i>manoviññāṇaṃ aniccato anupassati, no niccato …pe…</i></a> <a><i>paṭinissajjati, no ādiyati.</i></a> <a><i>Aniccato anupassanto niccasaññaṃ pajahati …pe…</i></a> <a><i>paṭinissajjanto ādānaṃ pajahati.</i></a> <a><i>Imehi sattahi ākārehi cittaṃ anupassati.</i></a> <a><i>Cittaṃ upaṭṭhānaṃ, no sati.</i></a> <a><i>Sati upaṭṭhānañceva sati ca.</i></a> <a><i>Tāya satiyā tena ñāṇena taṃ cittaṃ anupassati.</i></a> <a><i>Tena vuccati—</i></a> <a><i>“citte cittānupassanāsatipaṭṭhānā”.</i></a></p>
<p><a data-ref="sc12, ms26Ps_1893"><i>**Bhāvanā**ti catasso bhāvanā …pe…</i></a> <a><i>āsevanaṭṭhena bhāvanā.</i></a> <a><i>Evaṃ citte cittānupassī viharati. (3)</i></a></p>
<p><a data-ref="sc13, ms26Ps_1894"><i>Kathaṃ **dhammesu dhammānupassī viharati?**</i></a> <a><i>Idhekacco ṭhapetvā kāyaṃ ṭhapetvā vedanaṃ ṭhapetvā cittaṃ tadavasese dhamme aniccato anupassati, no niccato;</i></a> <a><i>dukkhato anupassati, no sukhato;</i></a> <a><i>anattato anupassati, no attato;</i></a> <a><i>nibbindati, no nandati;</i></a> <a><i>virajjati, no rajjati;</i></a> <a><i>nirodheti, no samudeti;</i></a> <a><i>paṭinissajjati, no ādiyati.</i></a> <a><i>Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati.</i></a> <a><i>Imehi sattahi ākārehi te dhamme anupassati.</i></a> <a><i>Dhammā upaṭṭhānaṃ, no sati.</i></a> <a><i>Sati upaṭṭhānañceva sati ca.</i></a> <a><i>Tāya satiyā tena ñāṇena te dhamme anupassati.</i></a> <a><i>Tena vuccati—</i></a> <a><i>“dhammesu dhammānupassanāsatipaṭṭhānā”.</i></a></p>
<p><a data-ref="sc14, pts-vp-pli2.235, ms26Ps_1895"><i>**Bhāvanā**ti catasso bhāvanā—</i></a> <a><i>tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā.</i></a> <a><i>Evaṃ dhammesu dhammānupassī viharatīti. (4)</i></a></p>
<p class="endsutta"><a data-ref="ms26Ps_1896"><i>Satipaṭṭhānakathā niṭṭhitā.</i></a></p>
</article>
</section>
</div>
</body>
</html>
