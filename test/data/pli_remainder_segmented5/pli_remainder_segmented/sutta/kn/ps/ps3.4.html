<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ps3.4">
<article>
<div class="hgroup">
<p class="division"><a><i>Paṭisambhidāmagga</i></a></p>
<p><a><i>3 Paññāvagga</i></a></p>
<h1><a><i>3.4. Vivekakathā</i></a></h1>
</div>
<p><a data-ref="sc1, pts-vp-pli2.219, ms26Ps_1834, msdiv22"><i>Sāvatthinidānaṃ.</i></a> <a><i>“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṃ nissāya pathaviyaṃ patiṭṭhāya evamete balakaraṇīyā kammantā karīyanti;</i></a> <a><i>evamevaṃ, bhikkhave, bhikkhu sīlaṃ nissāya sīle patiṭṭhāya ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti.</i></a></p>
<p><a data-ref="sc2, ms26Ps_1835"><i>Kathañca, bhikkhave, bhikkhu sīlaṃ nissāya sīle patiṭṭhāya ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti?</i></a> <a><i>Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ.</i></a> <a><i>Sammāsaṅkappaṃ …pe…</i></a> <a><i>sammāvācaṃ …</i></a> <a><i>sammākammantaṃ …</i></a> <a><i>sammāājīvaṃ …</i></a> <a><i>sammāvāyāmaṃ …</i></a> <a><i>sammāsatiṃ …</i></a> <a><i>sammāsamādhiṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ.</i></a> <a><i>Evaṃ kho, bhikkhave, bhikkhu sīlaṃ nissāya sīle patiṭṭhāya ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti.</i></a></p>
<p><a data-var="keci → ye keci me (bj); yepime (sya-all, pts-vp-pli1) | viruḷhiṃ → virūḷhiṃ (sya-all, pts-vp-pli1, csp1ed)" data-ref="sc3, pts-vp-pli2.220, ms26Ps_1836, msdiv23"><i>Seyyathāpi, bhikkhave, ye keci bījagāmabhūtagāmā vuddhiṃ viruḷhiṃ vepullaṃ āpajjanti, sabbe te pathaviṃ nissāya pathaviyaṃ patiṭṭhāya evamete bījagāmabhūtagāmā vuddhiṃ viruḷhiṃ vepullaṃ āpajjanti;</i></a> <a><i>evamevaṃ kho, bhikkhave, bhikkhu sīlaṃ nissāya sīle patiṭṭhāya ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto vuddhiṃ viruḷhiṃ vepullaṃ pāpuṇāti dhammesu.</i></a></p>
<p><a data-ref="sc4, ms26Ps_1837"><i>Kathañca, bhikkhave, bhikkhu sīlaṃ nissāya sīle patiṭṭhāya ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto vuddhiṃ viruḷhiṃ vepullaṃ pāpuṇāti dhammesu?</i></a> <a><i>Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ.</i></a> <a><i>Sammāsaṅkappaṃ bhāveti …pe…</i></a> <a><i>sammāvācaṃ bhāveti …</i></a> <a><i>sammākammantaṃ bhāveti …</i></a> <a><i>sammāājīvaṃ bhāveti …</i></a> <a><i>sammāvāyāmaṃ bhāveti …</i></a> <a><i>sammāsatiṃ bhāveti …</i></a> <a><i>sammāsamādhiṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ.</i></a> <a><i>Evaṃ kho, bhikkhave, bhikkhu sīlaṃ nissāya sīle patiṭṭhāya ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto vuddhiṃ viruḷhiṃ vepullaṃ pāpuṇāti dhammesū”ti.</i></a></p>
<h3><a><i>3.4.1. Maggaṅganiddesa</i></a></h3>
<p><a data-ref="sc5, ms26Ps_1838, msdiv24"><i>Sammādiṭṭhiyā pañca vivekā, pañca virāgā, pañca nirodhā, pañca vosaggā, dvādasa nissayā.</i></a> <a><i>Sammāsaṅkappassa …pe…</i></a> <a><i>sammāvācāya …</i></a> <a><i>sammākammantassa …</i></a> <a><i>sammāājīvassa …</i></a> <a><i>sammāvāyāmassa …</i></a> <a><i>sammāsatiyā …</i></a> <a><i>sammāsamādhissa pañca vivekā, pañca virāgā, pañca nirodhā, pañca vosaggā, dvādasa nissayā.</i></a></p>
<p><a data-ref="sc6, ms26Ps_1839"><i>**Sammādiṭṭhiyā katame pañca vivekā?**</i></a> <a><i>Vikkhambhanaviveko, tadaṅgaviveko samucchedaviveko, paṭippassaddhiviveko, nissaraṇaviveko.</i></a> <a><i>Vikkhambhanaviveko ca nīvaraṇānaṃ paṭhamajjhānaṃ bhāvayato, tadaṅgaviveko ca diṭṭhigatānaṃ nibbedhabhāgiyaṃ samādhiṃ bhāvayato, samucchedaviveko ca lokuttaraṃ khayagāmimaggaṃ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṃ.</i></a> <a><i>Sammādiṭṭhiyā ime pañca vivekā.</i></a> <a><i>Imesu pañcasu vivekesu chandajāto hoti saddhādhimutto, cittañcassa svādhiṭṭhitaṃ.</i></a></p>
<p><a data-ref="sc7, ms26Ps_1840"><i>**Sammādiṭṭhiyā katame pañca virāgā?**</i></a> <a><i>Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo.</i></a> <a><i>Vikkhambhanavirāgo ca nīvaraṇānaṃ paṭhamajjhānaṃ bhāvayato, tadaṅgavirāgo ca diṭṭhigatānaṃ nibbedhabhāgiyaṃ samādhiṃ bhāvayato, samucchedavirāgo ca lokuttaraṃ khayagāmimaggaṃ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṃ.</i></a> <a><i>Sammādiṭṭhiyā ime pañca virāgā.</i></a> <a><i>Imesu pañcasu virāgesu chandajāto hoti saddhādhimutto, cittañcassa svādhiṭṭhitaṃ.</i></a></p>
<p><a data-ref="sc8, pts-vp-pli2.221, ms26Ps_1841"><i>**Sammādiṭṭhiyā katame pañca nirodhā?**</i></a> <a><i>Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho.</i></a> <a><i>Vikkhambhananirodho ca nīvaraṇānaṃ paṭhamajjhānaṃ bhāvayato, tadaṅganirodho ca diṭṭhigatānaṃ nibbedhabhāgiyaṃ samādhiṃ bhāvayato, samucchedanirodho ca lokuttaraṃ khayagāmimaggaṃ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu.</i></a> <a><i>Sammādiṭṭhiyā ime pañca nirodhā.</i></a> <a><i>Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṃ.</i></a></p>
<p><a data-ref="sc9, ms26Ps_1842"><i>**Sammādiṭṭhiyā katame pañca vosaggā?**</i></a> <a><i>Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo.</i></a> <a><i>Vikkhambhanavosaggo ca nīvaraṇānaṃ paṭhamajjhānaṃ bhāvayato, tadaṅgavosaggo ca diṭṭhigatānaṃ nibbedhabhāgiyaṃ samādhiṃ bhāvayato, samucchedavosaggo ca lokuttaraṃ khayagāmimaggaṃ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṃ.</i></a> <a><i>Sammādiṭṭhiyā ime pañca vosaggā.</i></a> <a><i>Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṃ.</i></a> <a><i>Sammādiṭṭhiyā ime pañca vivekā, pañca virāgā, pañca nirodhā, pañca vosaggā, dvādasa nissayā.</i></a></p>
<p><a data-ref="sc10, pts-vp-pli2.222, ms26Ps_1843, msdiv25"><i>**Sammāsaṅkappassa …pe…**</i></a> <a><i>**sammāvācāya …**</i></a> <a><i>**sammākammantassa …**</i></a> <a><i>**sammāājīvassa …**</i></a> <a><i>**sammāvāyāmassa …**</i></a> <a><i>**sammāsatiyā …**</i></a> <a><i>**sammāsamādhissa katame pañca vivekā?**</i></a> <a><i>Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko.</i></a> <a><i>Vikkhambhanaviveko ca nīvaraṇānaṃ paṭhamajjhānaṃ bhāvayato, tadaṅgaviveko ca diṭṭhigatānaṃ nibbedhabhāgiyaṃ samādhiṃ bhāvayato, samucchedaviveko ca lokuttaraṃ khayagāmimaggaṃ bhāvayato, paṭippassaddhiviveko ca phalakkhaṇe nissaraṇaviveko ca nirodho nibbānaṃ.</i></a> <a><i>Sammāsamādhissa ime pañca vivekā.</i></a> <a><i>Imesu pañcasu vivekesu chandajāto hoti saddhādhimutto, cittañcassa svādhiṭṭhitaṃ.</i></a></p>
<p><a data-ref="sc11, ms26Ps_1844"><i>**Sammāsamādhissa katame pañca virāgā?**</i></a> <a><i>Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo.</i></a> <a><i>Vikkhambhanavirāgo ca nīvaraṇānaṃ paṭhamajjhānaṃ bhāvayato, tadaṅgavirāgo ca diṭṭhigatānaṃ nibbedhabhāgiyaṃ samādhiṃ bhāvayato, samucchedavirāgo ca lokuttaraṃ khayagāmimaggaṃ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṃ.</i></a> <a><i>Sammāsamādhissa ime pañca virāgā.</i></a> <a><i>Imesu pañcasu virāgesu chandajāto hoti saddhādhimutto, cittañcassa svādhiṭṭhitaṃ.</i></a></p>
<p><a data-ref="sc12, ms26Ps_1845"><i>**Sammāsamādhissa katame pañca nirodhā?**</i></a> <a><i>Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho.</i></a> <a><i>Vikkhambhananirodho ca nīvaraṇānaṃ paṭhamajjhānaṃ bhāvayato, tadaṅganirodho ca diṭṭhigatānaṃ nibbedhabhāgiyaṃ samādhiṃ bhāvayato, samucchedanirodho ca lokuttaraṃ khayagāmimaggaṃ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu.</i></a> <a><i>Sammāsamādhissa ime pañca nirodhā.</i></a> <a><i>Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṃ.</i></a></p>
<p><a data-ref="sc13, ms26Ps_1846"><i>**Sammāsamādhissa katame pañca vosaggā?**</i></a> <a><i>Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo.</i></a> <a><i>Vikkhambhanavosaggo ca nīvaraṇānaṃ paṭhamajjhānaṃ bhāvayato, tadaṅgavosaggo ca diṭṭhigatānaṃ nibbedhabhāgiyaṃ samādhiṃ bhāvayato, samucchedavosaggo ca lokuttaraṃ khayagāmimaggaṃ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṃ.</i></a> <a><i>Sammāsamādhissa ime pañca vosaggā.</i></a> <a><i>Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṃ.</i></a> <a><i>Sammāsamādhissa ime pañca vivekā, pañca virāgā, pañca nirodhā, pañca vosaggā, dvādasa nissayā.</i></a></p>
<p><a data-ref="sc14, pts-vp-pli2.223, ms26Ps_1847, msdiv26"><i>“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṃ nissāya pathaviyaṃ patiṭṭhāya evamete balakaraṇīyā kammantā karīyanti;</i></a> <a><i>evamevaṃ kho, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāveti, satta bojjhaṅge bahulīkaroti …pe…</i></a> <a><i>satta bojjhaṅge bhāvento satta bojjhaṅge bahulīkaronto vuddhiṃ virūḷhiṃ vepullaṃ pāpuṇāti dhammesu …pe…</i></a> <a><i>pañca balāni bhāveti, pañca balāni bahulīkaroti …pe…</i></a> <a><i>pañca balāni bhāvento pañca balāni bahulīkaronto vuddhiṃ virūḷhiṃ vepullaṃ pāpuṇāti dhammesu …pe…</i></a> <a><i>pañcindriyāni bhāveti, pañcindriyāni bahulīkaroti …pe….</i></a></p>
<p><a data-ref="sc15, ms26Ps_1848"><i>Seyyathāpi, bhikkhave, ye keci bījagāmabhūtagāmā vuddhiṃ virūḷhiṃ vepullaṃ āpajjanti, sabbe te pathaviṃ nissāya pathaviyaṃ patiṭṭhāya evamete bījagāmabhūtagāmā vuddhiṃ virūḷhiṃ vepullaṃ āpajjanti;</i></a> <a><i>evamevaṃ kho, bhikkhave, bhikkhu sīlaṃ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṃ virūḷhiṃ vepullaṃ pāpuṇāti dhammesu.</i></a></p>
<p><a data-ref="sc16, ms26Ps_1849"><i>Kathañca, bhikkhave, bhikkhu sīlaṃ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṃ virūḷhiṃ vepullaṃ pāpuṇāti dhammesu?</i></a> <a><i>Idha, bhikkhave, bhikkhu saddhindriyaṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ.</i></a> <a><i>Vīriyindriyaṃ bhāveti …pe…</i></a> <a><i>satindriyaṃ bhāveti …pe…</i></a> <a><i>samādhindriyaṃ bhāveti …pe…</i></a> <a><i>paññindriyaṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ.</i></a> <a><i>Evaṃ kho, bhikkhave, bhikkhu sīlaṃ nissāya …pe…</i></a> <a><i>pāpuṇāti dhammesū”ti.</i></a></p>
<h3><a><i>3.4.2. Indriyaniddesa</i></a></h3>
<p><a data-ref="sc17, ms26Ps_1850, msdiv27"><i>Saddhindriyassa pañca vivekā, pañca virāgā, pañca nirodhā, pañca vosaggā, dvādasa nissayā.</i></a> <a><i>Vīriyindriyassa …pe…</i></a> <a><i>satindriyassa …pe…</i></a> <a><i>samādhindriyassa …pe…</i></a> <a><i>paññindriyassa pañca vivekā, pañca virāgā, pañca nirodhā, pañca vosaggā, dvādasa nissayā.</i></a></p>
<p><a data-ref="sc18, pts-vp-pli2.224, ms26Ps_1851"><i>**Saddhindriyassa katame pañca vivekā?**</i></a> <a><i>Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko.</i></a> <a><i>Vikkhambhanaviveko ca nīvaraṇānaṃ paṭhamajjhānaṃ bhāvayato, tadaṅgaviveko ca diṭṭhigatānaṃ nibbedhabhāgiyaṃ samādhiṃ bhāvayato, samucchedaviveko ca lokuttaraṃ khayagāmimaggaṃ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṃ.</i></a> <a><i>Saddhindriyassa ime pañca vivekā.</i></a> <a><i>Imesu pañcasu vivekesu chandajāto hoti saddhādhimutto, cittañcassa svādhiṭṭhitaṃ …pe…</i></a> <a><i>saddhindriyassa ime pañca vivekā, pañca virāgā, pañca nirodhā, pañca vosaggā, dvādasa nissayā.</i></a></p>
<p><a data-ref="sc19, ms26Ps_1852"><i>Vīriyindriyassa …pe…</i></a> <a><i>satindriyassa …pe…</i></a> <a><i>samādhindriyassa …</i></a> <a><i>paññindriyassa katame pañca vivekā?</i></a> <a><i>Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko …pe…</i></a> <a><i>paññindriyassa ime pañca vivekā, pañca virāgā, pañca nirodhā, pañca vosaggā, dvādasa nissayāti.</i></a></p>
<p class="endsutta"><a data-ref="ms26Ps_1853"><i>Vivekakathā niṭṭhitā.</i></a></p>
</article>
</section>
</div>
</body>
</html>
