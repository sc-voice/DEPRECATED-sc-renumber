<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ps1.8">
<article>
<div class="hgroup">
<p class="division"><a><i>Paṭisambhidāmagga</i></a></p>
<p><a><i>1 Mahāvagga</i></a></p>
<h1><a><i>1.8. Vipallāsakathā</i></a></h1>
</div>
<p><a data-ref="sc1, pts-vp-pli2.80, ms26Ps_1286, msdiv236"><i>Purimanidānaṃ.</i></a> <a><i>“Cattārome, bhikkhave, saññāvipallāsā cittavipallāsā diṭṭhivipallāsā.</i></a> <a><i>Katame cattāro?</i></a> <a><i>Anicce, bhikkhave, niccanti saññāvipallāso cittavipallāso diṭṭhivipallāso.</i></a> <a><i>Dukkhe, bhikkhave, sukhanti saññāvipallāso cittavipallāso diṭṭhivipallāso.</i></a> <a><i>Anattani, bhikkhave, attāti saññāvipallāso cittavipallāso diṭṭhivipallāso.</i></a> <a><i>Asubhe, bhikkhave, subhanti saññāvipallāso cittavipallāso diṭṭhivipallāso.</i></a> <a><i>Ime kho, bhikkhave, cattāro saññāvipallāsā cittavipallāsā diṭṭhivipallāsā.</i></a></p>
<p><a data-ref="sc2, ms26Ps_1287"><i>Cattārome, bhikkhave, nasaññāvipallāsā nacittavipallāsā nadiṭṭhivipallāsā.</i></a> <a><i>Katame cattāro?</i></a> <a><i>Anicce, bhikkhave, aniccanti nasaññāvipallāso nacittavipallāso nadiṭṭhivipallāso.</i></a> <a><i>Dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso.</i></a> <a><i>Anattani, bhikkhave, anattāti nasaññāvipallāso nacittavipallāso nadiṭṭhivipallāso.</i></a> <a><i>Asubhe, bhikkhave, asubhanti nasaññāvipallāso nacittavipallāso nadiṭṭhivipallāso.</i></a> <a><i>Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsā”ti.</i></a></p>
<blockquote class="gatha">
<p><a data-ref="sc3, ms26Ps_1288"><i>“Anicce niccasaññino,</i></a><br>
<a><i>dukkhe ca sukhasaññino;</i></a><br>
<a data-var="attāti → attasaññino (sya-all)"><i>Anattani ca attāti,</i></a><br>
<a><i>asubhe subhasaññino;</i></a><br>
<a><i>Micchādiṭṭhihatā sattā,</i></a><br>
<a><i>khittacittā visaññino.</i></a></p>
<p><a data-ref="sc4, pts-vp-pli2.81, ms26Ps_1289"><i>Te yogayuttā mārassa,</i></a><br>
<a><i>ayogakkhemino janā;</i></a><br>
<a><i>Sattā gacchanti saṃsāraṃ,</i></a><br>
<a><i>jātimaraṇagāmino.</i></a></p>
<p><a data-ref="sc5, ms26Ps_1290"><i>Yadā ca buddhā lokasmiṃ,</i></a><br>
<a><i>uppajjanti pabhaṅkarā;</i></a><br>
<a><i>Te imaṃ dhammaṃ pakāsenti,</i></a><br>
<a><i>dukkhūpasamagāminaṃ.</i></a></p>
<p><a data-ref="sc6, ms26Ps_1291"><i>Tesaṃ sutvāna sappaññā,</i></a><br>
<a data-var="paccaladdhu → paccaladdhuṃ (sya-all, pts-vp-pli1); paccaladdhā (15A4.49/1)"><i>sacittaṃ paccaladdhu te;</i></a><br>
<a><i>Aniccaṃ aniccato dakkhuṃ,</i></a><br>
<a><i>dukkhamaddakkhu dukkhato.</i></a></p>
<p><a data-ref="sc7, ms26Ps_1292"><i>Anattani anattāti,</i></a><br>
<a><i>asubhaṃ asubhataddasuṃ;</i></a><br>
<a><i>Sammādiṭṭhisamādānā,</i></a><br>
<a><i>sabbaṃ dukkhaṃ upaccagun”ti.</i></a></p>
</blockquote>
<p><a data-ref="sc8, ms26Ps_1293"><i>Ime cattāro vipallāsā diṭṭhisampannassa puggalassa pahīnā, appahīnāti.</i></a> <a><i>Keci pahīnā, keci appahīnā?</i></a> <a><i>Anicce niccanti saññāvipallāso cittavipallāso diṭṭhivipallāso pahīno.</i></a> <a><i>Dukkhe sukhanti saññā uppajjati, cittaṃ uppajjati, diṭṭhivipallāso pahīno.</i></a> <a><i>Anattani attāti saññāvipallāso cittavipallāso diṭṭhivipallāso pahīno.</i></a> <a><i>Asubhe subhanti saññā uppajjati, cittaṃ uppajjati, diṭṭhivipallāso pahīno.</i></a> <a><i>Dvīsu vatthūsu cha vipallāsā pahīnā.</i></a> <a><i>Dvīsu vatthūsu dve vipallāsā pahīnā, cattāro vipallāsā appahīnā.</i></a> <a><i>Catūsu vatthūsu aṭṭha vipallāsā pahīnā, cattāro vipallāsā appahīnāti.</i></a></p>
<p class="endsutta"><a data-ref="ms26Ps_1294"><i>Vipallāsakathā niṭṭhitā.</i></a></p>
</article>
</section>
</div>
</body>
</html>
