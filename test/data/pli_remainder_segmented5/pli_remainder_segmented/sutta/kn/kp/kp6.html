<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="kp6">
<article>
<div class="hgroup">
<p class="division"><a><i>Khuddakapāṭha</i></a></p>
<h1><a><i>6. Ratanasutta</i></a></h1>
</div>
<blockquote class="gatha">
<p><a data-ref="msdiv1, ms18Kh_45, sc1"><i>Yānīdha bhūtāni samāgatāni,</i></a><br>
<a><i>Bhummāni vā yāni va antalikkhe;</i></a><br>
<a><i>Sabbeva bhūtā sumanā bhavantu,</i></a><br>
<a><i>Athopi sakkacca suṇantu bhāsitaṃ.</i></a></p>
<p><a data-ref="msdiv2, ms18Kh_46, sc2"><i>Tasmā hi bhūtā nisāmetha sabbe,</i></a><br>
<a><i>Mettaṃ karotha mānusiyā pajāya;</i></a><br>
<a><i>Divā ca ratto ca haranti ye baliṃ,</i></a><br>
<a><i>Tasmā hi ne rakkhatha appamattā.</i></a></p>
<p><a data-ref="msdiv3, ms18Kh_47, sc3"><i>Yaṃ kiñci vittaṃ idha vā huraṃ vā,</i></a><br>
<a><i>Saggesu vā yaṃ ratanaṃ paṇītaṃ;</i></a><br>
<a><i>Na no samaṃ atthi tathāgatena,</i></a><br>
<a><i>Idampi buddhe ratanaṃ paṇītaṃ;</i></a><br>
<a><i>Etena saccena suvatthi hotu.</i></a></p>
<p><a data-ref="msdiv4, ms18Kh_48, sc4"><i>Khayaṃ virāgaṃ amataṃ paṇītaṃ,</i></a><br>
<a><i>Yadajjhagā sakyamunī samāhito;</i></a><br>
<a><i>Na tena dhammena samatthi kiñci,</i></a><br>
<a><i>Idampi dhamme ratanaṃ paṇītaṃ;</i></a><br>
<a><i>Etena saccena suvatthi hotu.</i></a></p>
<p><a data-ref="msdiv5, ms18Kh_49, sc5"><i>Yaṃ buddhaseṭṭho parivaṇṇayī suciṃ,</i></a><br>
<a><i>Samādhimānantarikaññamāhu;</i></a><br>
<a><i>Samādhinā tena samo na vijjati,</i></a><br>
<a><i>Idampi dhamme ratanaṃ paṇītaṃ;</i></a><br>
<a><i>Etena saccena suvatthi hotu.</i></a></p>
<p><a data-ref="msdiv6, ms18Kh_50, sc6"><i>Ye puggalā aṭṭha sataṃ pasatthā,</i></a><br>
<a><i>Cattāri etāni yugāni honti;</i></a><br>
<a><i>Te dakkhiṇeyyā sugatassa sāvakā,</i></a><br>
<a><i>Etesu dinnāni mahapphalāni;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv7, ms18Kh_51, sc7"><i>Ye suppayuttā manasā daḷhena,</i></a><br>
<a><i>Nikkāmino gotamasāsanamhi;</i></a><br>
<a><i>Te pattipattā amataṃ vigayha,</i></a><br>
<a><i>Laddhā mudhā nibbutiṃ bhuñjamānā;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv8, ms18Kh_52, sc8"><i>Yathindakhīlo pathavissito siyā,</i></a><br>
<a><i>Catubbhi vātehi asampakampiyo;</i></a><br>
<a><i>Tathūpamaṃ sappurisaṃ vadāmi,</i></a><br>
<a><i>Yo ariyasaccāni avecca passati;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv9, ms18Kh_53, sc9"><i>Ye ariyasaccāni vibhāvayanti,</i></a><br>
<a><i>Gambhīrapaññena sudesitāni;</i></a><br>
<a><i>Kiñcāpi te honti bhusaṃ pamattā,</i></a><br>
<a><i>Na te bhavaṃ aṭṭhamamādiyanti;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv10, ms18Kh_54, sc10"><i>Sahāvassa dassanasampadāya,</i></a><br>
<a><i>Tayassu dhammā jahitā bhavanti;</i></a><br>
<a><i>Sakkāyadiṭṭhī vicikicchitañca,</i></a><br>
<a><i>Sīlabbataṃ vāpi yadatthi kiñci.</i></a></p>
<p><a data-ref="msdiv11, ms18Kh_55, sc11"><i>Catūhapāyehi ca vippamutto,</i></a><br>
<a><i>Chaccābhiṭhānāni abhabba kātuṃ;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv12, ms18Kh_56, sc12"><i>Kiñcāpi so kamma karoti pāpakaṃ,</i></a><br>
<a><i>Kāyena vācā uda cetasā vā;</i></a><br>
<a><i>Abhabba so tassa paṭicchadāya,</i></a><br>
<a><i>Abhabbatā diṭṭhapadassa vuttā;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv13, ms18Kh_57, sc13"><i>Vanappagumbe yatha phussitagge,</i></a><br>
<a><i>Gimhānamāse paṭhamasmiṃ gimhe;</i></a><br>
<a><i>Tathūpamaṃ dhammavaraṃ adesayi,</i></a><br>
<a><i>Nibbānagāmiṃ paramaṃ hitāya;</i></a><br>
<a><i>Idampi buddhe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv14, ms18Kh_58, sc14"><i>Varo varaññū varado varāharo,</i></a><br>
<a><i>Anuttaro dhammavaraṃ adesayi;</i></a><br>
<a><i>Idampi buddhe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv15, ms18Kh_59, sc15"><i>Khīṇaṃ purāṇaṃ nava natthi sambhavaṃ,</i></a><br>
<a><i>Virattacittāyatike bhavasmiṃ;</i></a><br>
<a><i>Te khīṇabījā avirūḷhichandā,</i></a><br>
<a><i>Nibbanti dhīrā yathāyaṃ padīpo;</i></a><br>
<a><i>Idampi saṃghe ratanaṃ paṇītaṃ,</i></a><br>
<a><i>Etena saccena suvatthi hotu.</i></a></p>
<p><a data-ref="msdiv16, ms18Kh_60, sc16"><i>Yānīdha bhūtāni samāgatāni,</i></a><br>
<a><i>Bhummāni vā yāni va antalikkhe;</i></a><br>
<a><i>Tathāgataṃ devamanussapūjitaṃ,</i></a><br>
<a><i>Buddhaṃ namassāma suvatthi hotu.</i></a></p>
<p><a data-ref="msdiv17, ms18Kh_61, sc17"><i>Yānīdha bhūtāni samāgatāni,</i></a><br>
<a><i>Bhummāni vā yāni va antalikkhe;</i></a><br>
<a><i>Tathāgataṃ devamanussapūjitaṃ,</i></a><br>
<a><i>Dhammaṃ namassāma suvatthi hotu.</i></a></p>
<p><a data-ref="msdiv18, ms18Kh_62, sc18"><i>Yānīdha bhūtāni samāgatāni,</i></a><br>
<a><i>Bhummāni vā yāni va antalikkhe;</i></a><br>
<a><i>Tathāgataṃ devamanussapūjitaṃ,</i></a><br>
<a><i>Saṃghaṃ namassāma suvatthi hotūti.</i></a></p>
</blockquote>
<p class="endsutta"><a data-ref="sc19, ms18Kh_63"><i>Ratanasuttaṃ.</i></a></p>
</article>
</section>
</div>
</body>
</html>
