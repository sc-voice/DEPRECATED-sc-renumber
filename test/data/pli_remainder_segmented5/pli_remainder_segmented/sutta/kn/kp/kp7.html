<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="kp7">
<article>
<div class="hgroup">
<p class="division"><a><i>Khuddakapāṭha</i></a></p>
<h1><a><i>7. Tirokuṭṭasutta</i></a></h1>
</div>
<blockquote class="gatha">
<p><a data-ref="msdiv1, ms18Kh_64, sc1"><i>Tirokuṭṭesu tiṭṭhanti,</i></a><br>
<a><i>sandhisiṅghāṭakesu ca;</i></a><br>
<a><i>Dvārabāhāsu tiṭṭhanti,</i></a><br>
<a><i>āgantvāna sakaṃ gharaṃ.</i></a></p>
<p><a data-ref="msdiv2, ms18Kh_65, sc2"><i>Pahūte annapānamhi,</i></a><br>
<a><i>khajjabhojje upaṭṭhite;</i></a><br>
<a><i>Na tesaṃ koci sarati,</i></a><br>
<a><i>sattānaṃ kammapaccayā.</i></a></p>
<p><a data-ref="msdiv3, ms18Kh_66, sc3"><i>Evaṃ dadanti ñātīnaṃ,</i></a><br>
<a><i>ye honti anukampakā;</i></a><br>
<a><i>Suciṃ paṇītaṃ kālena,</i></a><br>
<a><i>kappiyaṃ pānabhojanaṃ.</i></a></p>
<p><a data-ref="msdiv4, ms18Kh_67, sc4"><i>Idaṃ vo ñātīnaṃ hotu,</i></a><br>
<a><i>sukhitā hontu ñātayo;</i></a><br>
<a><i>Te ca tattha samāgantvā,</i></a><br>
<a><i>ñātipetā samāgatā.</i></a></p>
<p><a data-ref="msdiv5, ms18Kh_68, sc5"><i>Pahūte annapānamhi,</i></a><br>
<a><i>sakkaccaṃ anumodare;</i></a><br>
<a><i>Ciraṃ jīvantu no ñātī,</i></a><br>
<a><i>yesaṃ hetu labhāmase.</i></a></p>
<p><a data-ref="msdiv6, ms18Kh_69, sc6"><i>Amhākañca katā pūjā,</i></a><br>
<a><i>dāyakā ca anipphalā;</i></a><br>
<a><i>Na hi tattha kasī atthi,</i></a><br>
<a><i>gorakkhettha na vijjati.</i></a></p>
<p><a data-ref="msdiv7, ms18Kh_70, sc7"><i>Vaṇijjā tādisī natthi,</i></a><br>
<a><i>hiraññena kayākayaṃ;</i></a><br>
<a><i>Ito dinnena yāpenti,</i></a><br>
<a><i>petā kālagatā tahiṃ.</i></a></p>
<p><a data-ref="msdiv8, ms18Kh_71, sc8"><i>Unname udakaṃ vuṭṭhaṃ,</i></a><br>
<a><i>yathā ninnaṃ pavattati;</i></a><br>
<a><i>Evamevaṃ ito dinnaṃ,</i></a><br>
<a><i>petānaṃ upakappati.</i></a></p>
<p><a data-ref="msdiv9, ms18Kh_72, sc9"><i>Yathā vārivahā pūrā,</i></a><br>
<a><i>paripūrenti sāgaraṃ;</i></a><br>
<a><i>Evamevaṃ ito dinnaṃ,</i></a><br>
<a><i>petānaṃ upakappati.</i></a></p>
<p><a data-ref="msdiv10, ms18Kh_73, sc10"><i>Adāsi me akāsi me,</i></a><br>
<a><i>ñāti mittā sakhā ca me;</i></a><br>
<a><i>Petānaṃ dakkhiṇaṃ dajjā,</i></a><br>
<a><i>pubbe katamanussaraṃ.</i></a></p>
<p><a data-ref="msdiv11, ms18Kh_74, sc11"><i>Na hi ruṇṇaṃ vā soko vā,</i></a><br>
<a><i>yā caññā paridevanā;</i></a><br>
<a><i>Na taṃ petānamatthāya,</i></a><br>
<a><i>evaṃ tiṭṭhanti ñātayo.</i></a></p>
<p><a data-ref="msdiv12, ms18Kh_75, sc12"><i>Ayañca kho dakkhiṇā dinnā,</i></a><br>
<a><i>saṃghamhi suppatiṭṭhitā;</i></a><br>
<a><i>Dīgharattaṃ hitāyassa,</i></a><br>
<a><i>ṭhānaso upakappati.</i></a></p>
<p><a data-ref="msdiv13, ms18Kh_76, sc13"><i>So ñātidhammo ca ayaṃ nidassito,</i></a><br>
<a><i>Petāna pūjā ca katā uḷārā;</i></a><br>
<a><i>Balañca bhikkhūnamanuppadinnaṃ,</i></a><br>
<a><i>Tumhehi puññaṃ pasutaṃ anappakanti.</i></a></p>
</blockquote>
<p class="endsutta"><a data-ref="sc14, ms18Kh_77"><i>Tirokuṭṭasuttaṃ.</i></a></p>
</article>
</section>
</div>
</body>
</html>
