<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="kp8">
<article>
<div class="hgroup">
<p class="division"><a><i>Khuddakapāṭha</i></a></p>
<h1><a><i>8. Nidhikaṇḍasutta</i></a></h1>
</div>
<blockquote class="gatha">
<p><a data-ref="msdiv1, ms18Kh_78, sc1"><i>Nidhiṃ nidheti puriso,</i></a><br>
<a><i>gambhīre odakantike;</i></a><br>
<a><i>Atthe kicce samuppanne,</i></a><br>
<a><i>atthāya me bhavissati.</i></a></p>
<p><a data-ref="msdiv2, ms18Kh_79, sc2"><i>Rājato vā duruttassa,</i></a><br>
<a><i>corato pīḷitassa vā;</i></a><br>
<a><i>Iṇassa vā pamokkhāya,</i></a><br>
<a><i>dubbhikkhe āpadāsu vā;</i></a><br>
<a><i>Etadatthāya lokasmiṃ,</i></a><br>
<a><i>nidhi nāma nidhīyati.</i></a></p>
<p><a data-ref="msdiv3, ms18Kh_80, sc3"><i>Tāvassunihito santo,</i></a><br>
<a><i>gambhīre odakantike;</i></a><br>
<a><i>Na sabbo sabbadā eva,</i></a><br>
<a><i>tassa taṃ upakappati.</i></a></p>
<p><a data-ref="msdiv4, ms18Kh_81, sc4"><i>Nidhi vā ṭhānā cavati,</i></a><br>
<a><i>saññā vāssa vimuyhati;</i></a><br>
<a><i>Nāgā vā apanāmenti,</i></a><br>
<a><i>yakkhā vāpi haranti naṃ.</i></a></p>
<p><a data-ref="msdiv5, ms18Kh_82, sc5"><i>Appiyā vāpi dāyādā,</i></a><br>
<a><i>uddharanti apassato;</i></a><br>
<a><i>Yadā puññakkhayo hoti,</i></a><br>
<a><i>sabbametaṃ vinassati.</i></a></p>
<p><a data-ref="msdiv6, ms18Kh_83, sc6"><i>Yassa dānena sīlena,</i></a><br>
<a><i>saṃyamena damena ca;</i></a><br>
<a><i>Nidhī sunihito hoti,</i></a><br>
<a><i>itthiyā purisassa vā.</i></a></p>
<p><a data-ref="msdiv7, ms18Kh_84, sc7"><i>Cetiyamhi ca saṃghe vā,</i></a><br>
<a><i>puggale atithīsu vā;</i></a><br>
<a><i>Mātari pitari cāpi,</i></a><br>
<a><i>atho jeṭṭhamhi bhātari.</i></a></p>
<p><a data-ref="msdiv8, ms18Kh_85, sc8"><i>Eso nidhi sunihito,</i></a><br>
<a><i>ajeyyo anugāmiko;</i></a><br>
<a><i>Pahāya gamanīyesu,</i></a><br>
<a><i>etaṃ ādāya gacchati.</i></a></p>
<p><a data-ref="msdiv9, ms18Kh_86, sc9"><i>Asādhāraṇamaññesaṃ,</i></a><br>
<a><i>acorāharaṇo nidhi;</i></a><br>
<a><i>Kayirātha dhīro puññāni,</i></a><br>
<a><i>yo nidhi anugāmiko.</i></a></p>
<p><a data-ref="msdiv10, ms18Kh_87, sc10"><i>Esa devamanussānaṃ,</i></a><br>
<a><i>sabbakāmadado nidhi;</i></a><br>
<a><i>Yaṃ yadevābhipatthenti,</i></a><br>
<a><i>sabbametena labbhati.</i></a></p>
<p><a data-ref="msdiv11, ms18Kh_88, sc11"><i>Suvaṇṇatā susaratā,</i></a><br>
<a><i>susaṇṭhānā surūpatā;</i></a><br>
<a><i>Ādhipaccaparivāro,</i></a><br>
<a><i>sabbametena labbhati.</i></a></p>
<p><a data-ref="msdiv12, ms18Kh_89, sc12"><i>Padesarajjaṃ issariyaṃ,</i></a><br>
<a><i>cakkavattisukhaṃ piyaṃ;</i></a><br>
<a><i>Devarajjampi dibbesu,</i></a><br>
<a><i>sabbametena labbhati.</i></a></p>
<p><a data-ref="msdiv13, ms18Kh_90, sc13"><i>Mānussikā ca sampatti,</i></a><br>
<a><i>devaloke ca yā rati;</i></a><br>
<a><i>Yā ca nibbānasampatti,</i></a><br>
<a><i>sabbametena labbhati.</i></a></p>
<p><a data-ref="msdiv14, ms18Kh_91, sc14"><i>Mittasampadamāgamma,</i></a><br>
<a><i>yonisova payuñjato;</i></a><br>
<a><i>Vijjāvimuttivasībhāvo,</i></a><br>
<a><i>sabbametena labbhati.</i></a></p>
<p><a data-ref="msdiv15, ms18Kh_92, sc15"><i>Paṭisambhidā vimokkhā ca,</i></a><br>
<a><i>yā ca sāvakapāramī;</i></a><br>
<a><i>Paccekabodhi buddhabhūmi,</i></a><br>
<a><i>sabbametena labbhati.</i></a></p>
<p><a data-ref="msdiv16, ms18Kh_93, sc16"><i>Evaṃ mahatthikā esā,</i></a><br>
<a><i>yadidaṃ puññasampadā;</i></a><br>
<a><i>Tasmā dhīrā pasaṃsanti,</i></a><br>
<a><i>paṇḍitā katapuññatanti.</i></a></p>
</blockquote>
<p class="endsutta"><a data-ref="sc17, ms18Kh_94"><i>Nidhikaṇḍasuttaṃ.</i></a></p>
</article>
</section>
</div>
</body>
</html>
