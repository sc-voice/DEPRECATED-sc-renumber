<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd20">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavagganiddesa</i></a></p>
<p><a><i>Pucchāniddesa</i></a></p>
<h1><a><i>16. Piṅgiyamāṇavapucchāniddesa</i></a></h1>
</div>
<blockquote class="gatha">
<p><a data-var="vītavaṇṇo → vivaṇṇo (bj, sya-all)" data-ref="sc1, ms25Cn_997, msdiv89"><i>**Jiṇṇohamasmi abalo vītavaṇṇo**,</i></a> **<span class="speaker"><a><i>(iccāyasmā piṅgiyo)</i></a></span> **<br>
<a><i>**Nettā na suddhā savanaṃ na phāsu;**</i></a><br>
<a data-var="antarāva → antarāya (sya-all, mr)"><i>**Māhaṃ nassaṃ momuho antarāva,**</i></a><br>
<a><i>**Ācikkha dhammaṃ yamahaṃ vijaññaṃ;**</i></a><br>
<a><i>**Jātijarāya idha vippahānaṃ. (1)**</i></a></p>
</blockquote>
<p><a data-ref="sc2, ms25Cn_998"><i>**Jiṇṇohamasmi abalo vītavaṇṇo**ti.</i></a> <a><i>**Jiṇṇohamasmī**ti jiṇṇo vuḍḍho mahallako addhagato vayoanuppatto vīsavassasatiko jātiyā.</i></a> <a><i>**Abalo**ti dubbalo appabalo appathāmo.</i></a> <a><i>**Vītavaṇṇo**ti vītavaṇṇo vigatavaṇṇo vigacchitavaṇṇo.</i></a> <a><i>Yā sā purimā subhā vaṇṇanibhā sā antarahitā, ādīnavo pātubhūtoti—</i></a> <a><i>jiṇṇohamasmi abalo vītavaṇṇo.</i></a></p>
<p><a data-ref="sc3, ms25Cn_999"><i>**Iccāyasmā piṅgiyo**ti.</i></a> <a><i>**Iccā**ti padasandhi …pe….</i></a> <a><i>**Āyasmā**ti piyavacanaṃ …pe….</i></a> <a><i>**Piṅgiyo**ti tassa brāhmaṇassa nāmaṃ …pe… abhilāpoti—</i></a> <a><i>iccāyasmā piṅgiyo.</i></a></p>
<p><a data-ref="sc4, ms25Cn_1000"><i>**Nettā na suddhā savanaṃ na phāsū**ti nettā asuddhā avisuddhā aparisuddhā avodātā.</i></a> <a><i>No tathā cakkhunā rūpe passāmīti—</i></a> <a><i>nettā na suddhā.</i></a> <a><i>**Savanaṃ na phāsū**ti sotaṃ asuddhaṃ avisuddhaṃ aparisuddhaṃ avodātaṃ.</i></a> <a><i>No tathā sotena saddaṃ suṇomīti—</i></a> <a><i>nettā na suddhā savanaṃ na phāsu.</i></a></p>
<p><a data-ref="sc5, ms25Cn_1001"><i>**Māhaṃ nassaṃ momuho antarāvā**ti.</i></a> <a><i>**Māhaṃ nassan**ti māhaṃ nassaṃ māhaṃ vinassaṃ māhaṃ panassaṃ.</i></a> <a><i>**Momuho**ti mohamuho avijjāgato aññāṇī avibhāvī duppañño.</i></a> <a><i>**Antarāvā**ti tuyhaṃ dhammaṃ diṭṭhiṃ paṭipadaṃ maggaṃ anaññāya anadhigantvā aviditvā appaṭilabhitvā aphassayitvā asacchikaritvā antarāyeva kālaṃ kareyyanti—</i></a> <a><i>māhaṃ nassaṃ momuho antarāva.</i></a></p>
<p><a data-ref="sc6, ms25Cn_1002"><i>**Ācikkha dhammaṃ yamahaṃ vijaññan**ti.</i></a> <a><i>**Dhamman**ti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṃ aṭṭhaṅgikaṃ maggaṃ, nibbānañca nibbānagāminiñca paṭipadaṃ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—</i></a> <a><i>ācikkha dhammaṃ.</i></a> <a><i>**Yamahaṃ vijaññan**ti yamahaṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyaṃ adhigaccheyyaṃ phasseyyaṃ sacchikareyyanti—</i></a> <a><i>ācikkha dhammaṃ yamahaṃ vijaññaṃ.</i></a></p>
<p><a data-ref="sc7, ms25Cn_1003"><i>**Jātijarāya idha vippahānan**ti idheva jātijarāmaraṇassa pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—</i></a> <a><i>jātijarāya idha vippahānaṃ.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc8, ms25Cn_1004"><i>“Jiṇṇohamasmi abalo vītavaṇṇo,</i></a> <span class="speaker"><a><i>(iccāyasmā piṅgiyo)</i></a></span><br>
<a><i>Nettā na suddhā savanaṃ na phāsu;</i></a><br>
<a><i>Māhaṃ nassaṃ momuho antarāva,</i></a><br>
<a><i>Ācikkha dhammaṃ yamahaṃ vijaññaṃ;</i></a><br>
<a><i>Jātijarāya idha vippahānan”ti.</i></a></p>
</blockquote>
<hr>
<blockquote class="gatha">
<p><a data-ref="sc9, ms25Cn_1005, msdiv90"><i>**Disvāna rūpesu vihaññamāne,**</i></a> <span class="speaker"><a><i>(piṅgiyāti bhagavā)</i></a></span><br>
<a><i>**Ruppanti rūpesu janā pamattā;**</i></a><br>
<a><i>**Tasmā tuvaṃ piṅgiya appamatto,**</i></a><br>
<a><i>**Jahassu rūpaṃ apunabbhavāya. (2)**</i></a></p>
</blockquote>
<p><a data-var="upaghātiyanti → upaghātayanti (sya-all, mr)" data-ref="sc10, ms25Cn_1006"><i>**Disvāna rūpesu vihaññamāne**ti.</i></a> <a data-var="vividhakammakāraṇā → vividhā kammakāraṇā (bj); vividhakammakaraṇāni (mr)"><i>**Rūpan**ti cattāro ca mahābhūtā catunnañca mahābhūtānaṃ upādāya rūpaṃ.</i></a> <a><i>Sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti.</i></a> <a><i>Rūpe sati vividhakammakāraṇā kārenti.</i></a> <a data-var="kahāpaṇikampi → kahāpaṇākampi (bj) | khārāpatacchikampi → khārāpaṭicchikampi (mr) | palālapīṭhakampi → paḷālapiṭṭhikampi (bj)"><i>Kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅgathālikampi karonti, saṅkhamuṇḍikampi karonti, rāhumukhampi karonti, jotimālikampi karonti, hatthapajjotikampi karonti, erakavattikampi karonti, cīrakavāsikampi karonti, eṇeyyakampi karonti, baḷisamaṃsikampi karonti, kahāpaṇikampi karonti, khārāpatacchikampi karonti, palighaparivattikampi karonti, palālapīṭhakampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṃ chindanti.</i></a> <a><i>Evaṃ sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti.</i></a> <a><i>Evaṃ haññamāne vihaññamāne upahaññamāne upaghātiyamāne disvā passitvā tulayitvā tīrayitvā vibhāvayitvā vibhūtaṃ katvāti—</i></a> <a><i>disvāna rūpesu vihaññamāne.</i></a></p>
<p><a data-ref="sc11, ms25Cn_1007"><i>**Piṅgiyāti bhagavā**ti.</i></a> <a><i>**Piṅgiyā**ti bhagavā taṃ brāhmaṇaṃ nāmena ālapati.</i></a> <a><i>**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—</i></a> <a><i>piṅgiyāti bhagavā.</i></a></p>
<p><a data-var="pīḷayanti → pīḷiyanti (si, sya-all, mr)" data-ref="sc12, ms25Cn_1008"><i>**Ruppanti rūpesu janā pamattā**ti.</i></a> <a><i>**Ruppantī**ti ruppanti kuppanti pīḷayanti ghaṭṭayanti, byādhitā domanassitā honti.</i></a> <a><i>Cakkhurogena ruppanti kuppanti pīḷayanti ghaṭṭayanti, byādhitā domanassitā honti.</i></a> <a><i>Sotarogena …pe…</i></a> <a><i>kāyarogena …pe…</i></a> <a><i>ḍaṃsamakasavātātapasarīsapasamphassehi ruppanti kuppanti pīḷayanti ghaṭṭayanti, byādhitā domanassitā hontīti—</i></a> <a><i>ruppanti rūpesu.</i></a></p>
<p><a data-var="parihāyamāne vemāne → vihāyamāne (si, mr)" data-ref="sc13, ms25Cn_1009"><i>Atha vā cakkhusmiṃ hīyamāne hāyamāne parihāyamāne vemāne vigacchamāne antaradhāyamāne ruppanti …pe…</i></a> <a><i>domanassitā honti.</i></a> <a><i>Sotasmiṃ …pe…</i></a> <a><i>ghānasmiṃ …</i></a> <a><i>jivhāya …</i></a> <a><i>kāyasmiṃ …</i></a> <a><i>rūpasmiṃ …</i></a> <a><i>saddasmiṃ …</i></a> <a><i>gandhasmiṃ …</i></a> <a><i>rasasmiṃ …</i></a> <a><i>phoṭṭhabbasmiṃ …</i></a> <a><i>kulasmiṃ …</i></a> <a><i>gaṇasmiṃ …</i></a> <a><i>āvāsasmiṃ …</i></a> <a><i>lābhasmiṃ …</i></a> <a><i>yasasmiṃ …</i></a> <a><i>pasaṃsāya …</i></a> <a><i>sukhasmiṃ …</i></a> <a><i>cīvarasmiṃ …</i></a> <a><i>piṇḍapātasmiṃ …</i></a> <a><i>senāsanasmiṃ …</i></a> <a><i>gilānapaccayabhesajjaparikkhārasmiṃ hīyamāne hāyamāne parihāyamāne vemāne vigacchamāne antaradhāyamāne ruppanti kuppanti pīḷayanti ghaṭṭayanti, byādhitā domanassitā hontīti—</i></a> <a><i>evampi ruppanti rūpesu.</i></a></p>
<p><a data-var="vosaggo → vossaggo (bj, sya-all)" data-ref="sc14, ms25Cn_1010"><i>**Janā**ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.</i></a> <a data-var="anaṭṭhitakiriyatā → anavaṭṭhitakiriyatā (bj) | abahulīkammaṃ → abahulikammaṃ (mr)"><i>**Pamattā**ti pamādo vattabbo kāyaduccaritena vā vacīduccaritena vā manoduccaritena vā pañcasu kāmaguṇesu cittassa vosaggo vosaggānuppadānaṃ kusalānaṃ vā dhammānaṃ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo pamādo.</i></a> <a><i>Yo evarūpo pamādo pamajjanā pamajjitattaṃ—</i></a> <a><i>ayaṃ vuccati pamādo.</i></a> <a><i>Iminā pamādena samannāgatā janā pamattāti—</i></a> <a><i>ruppanti rūpesu janā pamattā.</i></a></p>
<p><a data-ref="sc15, ms25Cn_1011"><i>**Tasmā tuvaṃ piṅgiya appamatto**ti.</i></a> <a><i>**Tasmā**ti tasmā taṃkāraṇā taṃhetu tappaccayā taṃnidānā evaṃ ādīnavaṃ sampassamāno rūpesūti—</i></a> <a><i>tasmā tuvaṃ piṅgiya.</i></a> <a><i>**Appamatto**ti sakkaccakārī sātaccakārī …pe… appamādo kusalesu dhammesūti—</i></a> <a><i>tasmā tuvaṃ piṅgiya appamatto.</i></a></p>
<p><a data-ref="sc16, ms25Cn_1012"><i>**Jahassu rūpaṃ apunabbhavāyā**ti.</i></a> <a><i>**Rūpan**ti cattāro ca mahābhūtā catunnañca mahābhūtānaṃ upādāya rūpaṃ.</i></a> <a><i>**Jahassu rūpan**ti jahassu rūpaṃ, pajahassu rūpaṃ, vinodehi rūpaṃ, byantīkarohi rūpaṃ, anabhāvaṃ gamehi rūpaṃ.</i></a> <a><i>**Apunabbhavāyā**ti yathā te rūpaṃ idheva nirujjheyya, punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, puna gatiyā vā upapattiyā vā paṭisandhiyā vā bhave vā saṃsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṃ gaccheyya paṭippassambheyyāti—</i></a> <a><i>jahassu rūpaṃ apunabbhavāya.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc17, ms25Cn_1013"><i>“Disvāna rūpesu vihaññamāne,</i></a> <span class="speaker"><a><i>(piṅgiyāti bhagavā)</i></a></span><br>
<a><i>Ruppanti rūpesu janā pamattā;</i></a><br>
<a><i>Tasmā tuvaṃ piṅgiya appamatto,</i></a><br>
<a><i>Jahassu rūpaṃ apunabbhavāyā”ti.</i></a></p>
</blockquote>
<hr>
<blockquote class="gatha">
<p><a data-ref="sc18, ms25Cn_1014, msdiv91"><i>**Disā catasso vidisā catasso,**</i></a><br>
<a><i>**Uddhaṃ adho dasa disā imāyo;**</i></a><br>
<a data-var="asutaṃ amutaṃ → asutāmutaṃ vā (bj, sya-all)"><i>**Na tuyhaṃ adiṭṭhaṃ asutaṃ amutaṃ,**</i></a><br>
<a data-var="kiñcanamatthi → kiñci namatthi (sya-all, csp1ed)"><i>**Atho aviññātaṃ kiñcanamatthi loke;**</i></a><br>
<a><i>**Ācikkha dhammaṃ yamahaṃ vijaññaṃ,**</i></a><br>
<a><i>**Jātijarāya idha vippahānaṃ. (3)**</i></a></p>
</blockquote>
<p><a data-ref="sc19, ms25Cn_1015"><i>**Disā catasso vidisā catasso, uddhaṃ adho dasa disā imāyo**ti dasa disā.</i></a></p>
<p><a data-ref="sc20, ms25Cn_1016"><i>**Na tuyhaṃ adiṭṭhaṃ asutaṃ amutaṃ, atho aviññātaṃ kiñcanamatthi loke**ti na tuyhaṃ adiṭṭhaṃ asutaṃ amutaṃ aviññātaṃ kiñci attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho natthi na atthi na saṃvijjati nupalabbhatīti—</i></a> <a><i>na tuyhaṃ adiṭṭhaṃ asutaṃ amutaṃ, atho aviññātaṃ kiñcanamatthi loke.</i></a></p>
<p><a data-ref="sc21, ms25Cn_1017"><i>**Ācikkha dhammaṃ yamahaṃ vijaññan**ti.</i></a> <a><i>**Dhamman**ti ādikalyāṇaṃ …pe…</i></a> <a><i>nibbānañca nibbānagāminiñca paṭipadaṃ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.</i></a> <a><i>**Yamahaṃ vijaññan**ti yamahaṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyaṃ adhigaccheyyaṃ phasseyyaṃ sacchikareyyanti—</i></a> <a><i>ācikkha dhammaṃ yamahaṃ vijaññaṃ.</i></a></p>
<p><a data-ref="sc22, ms25Cn_1018"><i>**Jātijarāya idha vippahānan**ti idheva jātijarāmaraṇassa pahānaṃ vūpasamaṃ paṭinissaggaṃ paṭippassaddhiṃ amataṃ nibbānanti—</i></a> <a><i>jātijarāya idha vippahānaṃ.</i></a> <a><i>Tenāha so brāhmaṇo—</i></a></p>
<blockquote class="gatha">
<p><a data-ref="sc23, ms25Cn_1019"><i>“Disā catasso vidisā catasso,</i></a><br>
<a><i>Uddhaṃ adho dasa disā imāyo;</i></a><br>
<a><i>Na tuyhaṃ adiṭṭhaṃ asutaṃ amutaṃ,</i></a><br>
<a><i>Atho aviññātaṃ kiñcanamatthi loke;</i></a><br>
<a><i>Ācikkha dhammaṃ yamahaṃ vijaññaṃ,</i></a><br>
<a><i>Jātijarāya idha vippahānan”ti.</i></a></p>
</blockquote>
<hr>
<blockquote class="gatha">
<p><a data-ref="sc24, ms25Cn_1020, msdiv92"><i>**Taṇhādhipanne manuje pekkhamāno,**</i></a> <span class="speaker"><a><i>(piṅgiyāti bhagavā)</i></a></span><br>
<a><i>**Santāpajāte jarasā parete;**</i></a><br>
<a><i>**Tasmā tuvaṃ piṅgiya appamatto,**</i></a><br>
<a><i>**Jahassu taṇhaṃ apunabbhavāya. (4)**</i></a></p>
</blockquote>
<p><a data-var="taṇhādhipanne → taṇhāadhipanne (bj, sya-all); taṇhāya adhipanne (mr)" data-ref="sc25, ms25Cn_1021"><i>**Taṇhādhipanne manuje pekkhamāno**ti.</i></a> <a data-var="taṇhāya panne → taṇhāyāpanne (bj, sya-all)"><i>**Taṇhā**ti rūpataṇhā …pe… dhammataṇhā.</i></a> <a><i>**Taṇhādhipanne**ti taṇhādhipanne taṇhānuge taṇhānugate taṇhānusaṭe taṇhāya panne paṭipanne abhibhūte pariyādinnacitte.</i></a> <a><i>**Manuje**ti sattādhivacanaṃ.</i></a> <a><i>**Pekkhamāno**ti pekkhamāno dakkhamāno olokayamāno nijjhāyamāno upaparikkhamānoti—</i></a> <a><i>taṇhādhipanne manuje pekkhamāno.</i></a> <a><i>**Piṅgiyāti bhagavā**ti.</i></a> <a><i>**Piṅgiyā**ti bhagavā taṃ brāhmaṇaṃ nāmena ālapati.</i></a> <a><i>**Bhagavā**ti gāravādhivacanametaṃ …pe… sacchikā paññatti, yadidaṃ bhagavāti—</i></a> <a><i>piṅgiyāti bhagavā.</i></a></p>
<p><a data-ref="sc26, ms25Cn_1022"><i>**Santāpajāte jarasā parete**ti.</i></a> <a><i>**Santāpajāte**ti jātiyā santāpajāte, jarāya santāpajāte, byādhinā santāpajāte, maraṇena santāpajāte, sokaparidevadukkhadomanassupāyāsehi santāpajāte, nerayikena dukkhena santāpajāte …pe…</i></a> <a><i>diṭṭhibyasanena dukkhena santāpajāte ītijāte upaddavajāte upasaggajāteti—</i></a> <a><i>santāpajāte.</i></a> <a><i>**Jarasā parete**ti jarāya phuṭṭhe parete samohite samannāgate.</i></a> <a><i>Jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūteti—</i></a> <a><i>santāpajāte jarasā parete.</i></a></p>
<p><a data-ref="sc27, ms25Cn_1023"><i>**Tasmā tuvaṃ piṅgiya appamatto**ti.</i></a> <a><i>**Tasmā**ti tasmā taṃkāraṇā taṃhetu tappaccayā taṃnidānā evaṃ ādīnavaṃ sampassamāno taṇhāyāti—</i></a> <a><i>tasmā tuvaṃ piṅgiya.</i></a> <a><i>**Appamatto**ti sakkaccakārī …pe…</i></a> <a><i>appamādo kusalesu dhammesūti—</i></a> <a><i>tasmā tuvaṃ piṅgiya appamatto.</i></a></p>
<p><a data-ref="sc28, ms25Cn_1024"><i>**Jahassu taṇhaṃ apunabbhavāyā**ti.</i></a> <a><i>**Taṇhā**ti rūpataṇhā …pe… dhammataṇhā.</i></a> <a><i>**Jahassu taṇhan**ti jahassu taṇhaṃ pajahassu taṇhaṃ vinodehi taṇhaṃ byantīkarohi taṇhaṃ anabhāvaṃ gamehi taṇhaṃ.</i></a> <a><i>**Apunabbhavāyā**ti yathā te …pe…</i></a> <a><i>punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, punagatiyā vā upapattiyā vā paṭisandhiyā vā bhave vā saṃsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṃ gaccheyya paṭippassambheyyāti—</i></a> <a><i>jahassu taṇhaṃ apunabbhavāya.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc29, ms25Cn_1025"><i>“Taṇhādhipanne manuje pekkhamāno,</i></a> <span class="speaker"><a><i>(piṅgiyāti bhagavā)</i></a></span><br>
<a><i>Santāpajāte jarasā parete;</i></a><br>
<a><i>Tasmā tuvaṃ piṅgiya appamatto,</i></a><br>
<a><i>Jahassu taṇhaṃ apunabbhavāyā”ti.</i></a></p>
</blockquote>
<p><a data-ref="sc30, ms25Cn_1026"><i>Saha gāthāpariyosānā ye te brāhmaṇena saddhiṃ ekacchandā ekapayogā ekādhippāyā ekavāsanavāsitā, tesaṃ anekapāṇasahassānaṃ virajaṃ vītamalaṃ dhammacakkhuṃ udapādi—</i></a> <a><i>“yaṃ kiñci samudayadhammaṃ sabbaṃ taṃ nirodhadhamman”ti.</i></a> <a><i>Tassa ca brāhmaṇassa virajaṃ vītamalaṃ dhammacakkhuṃ udapādi—</i></a> <a><i>“yaṃ kiñci samudayadhammaṃ sabbaṃ taṃ nirodhadhamman”ti.</i></a> <a><i>Saha dhammacakkhussa paṭilābhā ajinajaṭāvākacīratidaṇḍakamaṇḍalukesā ca massū ca antarahitā bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṃ namassamāno nisinno hoti—</i></a> <a><i>“satthā me, bhante, bhagavā, sāvakohamasmī”ti.</i></a></p>
<p class="endsutta"><a data-var="Piṅgiyamāṇavapucchāniddeso → piṅgiyamāṇavakapañhāniddeso (sya-all); siṅgiyapañhaṃ (mr)" data-ref="ms25Cn_1027"><i>Piṅgiyamāṇavapucchāniddeso soḷasamo.</i></a></p>
</article>
</section>
</div>
</body>
</html>
