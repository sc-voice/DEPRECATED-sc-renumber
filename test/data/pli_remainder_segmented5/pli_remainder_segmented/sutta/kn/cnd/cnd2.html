<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd2">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavaggagāthā</i></a></p>
<h1><a><i>Pucchā</i></a></h1>
</div>
<h2><a><i>1. Ajitamāṇavapucchā</i></a></h2>
<blockquote class="gatha">
<p><a data-ref="sc1, ms25Cn_59, msdiv57"><i>“Kenassu nivuto loko,</i></a> <span class="speaker"><a><i>(iccāyasmā ajito)</i></a></span><br>
<a><i>Kenassu nappakāsati;</i></a><br>
<a><i>Kissābhilepanaṃ brūsi,</i></a><br>
<a><i>Kiṃsu tassa mahabbhayaṃ”. (1)</i></a></p>
<p><a data-ref="sc2, pts-vp-pli7, ms25Cn_60, msdiv58"><i>“Avijjāya nivuto loko,</i></a> <span class="speaker"><a><i>(ajitāti bhagavā)</i></a></span><br>
<a><i>Vevicchā pamādā nappakāsati;</i></a><br>
<a><i>Jappābhilepanaṃ brūmi,</i></a><br>
<a><i>Dukkhamassa mahabbhayaṃ”. (2)</i></a></p>
<p><a data-ref="sc3, ms25Cn_61, msdiv59"><i>“Savanti sabbadhi sotā,</i></a> <span class="speaker"><a><i>(iccāyasmā ajito)</i></a></span><br>
<a><i>Sotānaṃ kiṃ nivāraṇaṃ;</i></a><br>
<a><i>Sotānaṃ saṃvaraṃ brūhi,</i></a><br>
<a><i>Kena sotā pidhiyyare”. (3)</i></a></p>
<p><a data-ref="sc4, pts-vp-pli8, ms25Cn_62, msdiv60"><i>“Yāni sotāni lokasmiṃ,</i></a> <span class="speaker"><a><i>(ajitāti bhagavā)</i></a></span><br>
<a><i>Sati tesaṃ nivāraṇaṃ;</i></a><br>
<a><i>Sotānaṃ saṃvaraṃ brūmi,</i></a><br>
<a><i>Paññāyete pidhiyyare”. (4)</i></a></p>
<p><a data-var="sati cāpi → satī cāpi (bj); sati yañca (^snp5.2#90 [Ajitamāṇavapucchā])" data-ref="sc5, ms25Cn_63, msdiv61"><i>“Paññā ceva sati cāpi,</i></a> <span class="speaker"><a><i>(iccāyasmā ajito)</i></a></span><br>
<a><i>Nāmarūpañca mārisa;</i></a><br>
<a><i>Etaṃ me puṭṭho pabrūhi,</i></a><br>
<a><i>Katthetaṃ uparujjhati”. (5)</i></a></p>
<p><a data-ref="sc6, ms25Cn_64, msdiv62"><i>“Yametaṃ pañhaṃ apucchi,</i></a><br>
<a><i>ajita taṃ vadāmi te;</i></a><br>
<a><i>Yattha nāmañca rūpañca,</i></a><br>
<a><i>asesaṃ uparujjhati;</i></a><br>
<a><i>Viññāṇassa nirodhena,</i></a><br>
<a><i>etthetaṃ uparujjhati”. (6)</i></a></p>
<p><a data-ref="sc7, ms25Cn_65, msdiv63"><i>“Ye ca saṅkhātadhammāse,</i></a><br>
<a data-var="sekhā → sekkhā (mr)"><i>ye ca sekhā puthū idha;</i></a><br>
<a><i>Tesaṃ me nipako iriyaṃ,</i></a><br>
<a><i>puṭṭho pabrūhi mārisa”. (7)</i></a></p>
<p><a data-ref="sc8, ms25Cn_66, msdiv64"><i>“Kāmesu nābhigijjheyya,</i></a><br>
<a><i>Manasānāvilo siyā;</i></a><br>
<a><i>Kusalo sabbadhammānaṃ,</i></a><br>
<a><i>Sato bhikkhu paribbaje”ti. (8)</i></a></p>
</blockquote>
<p class="endsutta"><a data-ref="ms25Cn_67"><i>Ajitamāṇavapucchā paṭhamā.</i></a></p>
<h2><a><i>2. Tissametteyyamāṇavapucchā</i></a></h2>
<blockquote class="gatha">
<p><a data-ref="sc9, pts-vp-pli10, ms25Cn_68, msdiv65"><i>“Kodha santusito loke,</i></a> <span class="speaker"><a><i>(iccāyasmā tissametteyyo)</i></a></span><br>
<a><i>Kassa no santi iñjitā;</i></a><br>
<a><i>Ko ubhantamabhiññāya,</i></a><br>
<a data-var="na lippati → na limpati (sya-all)"><i>Majjhe mantā na lippati;</i></a><br>
<a><i>Kaṃ brūsi mahāpurisoti,</i></a><br>
<a data-var="idha → ko'dha (bj, sya-all) | sibbinimaccagā → sibbanimaccagāti (bj, csp1ed); sibbanim'accagā (pts-vp-pli1)"><i>Ko idha sibbinimaccagā”. (1)</i></a></p>
<p><a data-ref="sc10, ms25Cn_69, msdiv66"><i>“Kāmesu brahmacariyavā,</i></a> <span class="speaker"><a><i>(metteyyāti bhagavā)</i></a></span><br>
<a><i>Vītataṇho sadā sato;</i></a><br>
<a><i>Saṅkhāya nibbuto bhikkhu,</i></a><br>
<a><i>Tassa no santi iñjitā. (2)</i></a></p>
<p><a data-ref="sc11, ms25Cn_70, msdiv67"><i>So ubhantamabhiññāya,</i></a><br>
<a><i>Majjhe mantā na lippati;</i></a><br>
<a><i>Taṃ brūmi mahāpurisoti,</i></a><br>
<a><i>So idha sibbinimaccagā”ti. (3)</i></a></p>
</blockquote>
<p class="endsutta"><a data-ref="ms25Cn_71"><i>Tissametteyyamāṇavapucchā dutiyā.</i></a></p>
<h2><a><i>3. Puṇṇakamāṇavapucchā</i></a></h2>
<blockquote class="gatha">
<p><a data-ref="sc12, pts-vp-pli11, ms25Cn_72, msdiv68"><i>“Anejaṃ mūladassāviṃ,</i></a> <span class="speaker"><a><i>(iccāyasmā puṇṇako)</i></a></span><br>
<a><i>Atthi pañhena āgamaṃ;</i></a><br>
<a><i>Kiṃ nissitā isayo manujā,</i></a><br>
<a><i>Khattiyā brāhmaṇā devatānaṃ;</i></a><br>
<a><i>Yaññamakappayiṃsu puthūdha loke,</i></a><br>
<a><i>Pucchāmi taṃ bhagavā brūhi metaṃ”. (1)</i></a></p>
<p><a data-ref="sc13, pts-vp-pli12, ms25Cn_73, msdiv69"><i>“Ye kecime isayo manujā,</i></a> <span class="speaker"><a><i>(puṇṇakāti bhagavā)</i></a></span><br>
<a><i>Khattiyā brāhmaṇā devatānaṃ;</i></a><br>
<a><i>Yaññamakappayiṃsu puthūdha loke,</i></a><br>
<a><i>Āsīsamānā puṇṇaka itthattaṃ;</i></a><br>
<a><i>Jaraṃ sitā yaññamakappayiṃsu”. (2)</i></a></p>
<p><a data-ref="sc14, ms25Cn_74, msdiv70"><i>“Ye kecime isayo manujā,</i></a> <span class="speaker"><a><i>(iccāyasmā puṇṇako)</i></a></span><br>
<a><i>Khattiyā brāhmaṇā devatānaṃ;</i></a><br>
<a><i>Yaññamakappayiṃsu puthūdha loke,</i></a><br>
<a><i>Kaccisu te bhagavā yaññapathe appamattā;</i></a><br>
<a><i>Atāruṃ jātiñca jarañca mārisa,</i></a><br>
<a><i>Pucchāmi taṃ bhagavā brūhi metaṃ”. (3)</i></a></p>
<p><a data-var="Āsīsanti → āsiṃsanti (bj, sya-all, pts-vp-pli1)" data-ref="sc15, ms25Cn_75, msdiv71"><i>“Āsīsanti thomayanti abhijappanti juhanti,</i></a> <span class="speaker"><a><i>(puṇṇakāti bhagavā)</i></a></span><br>
<a><i>Kāmābhijappanti paṭicca lābhaṃ;</i></a><br>
<a><i>Te yājayogā bhavarāgarattā,</i></a><br>
<a><i>Nātariṃsu jātijaranti brūmi”. (4)</i></a></p>
<p><a data-ref="sc16, pts-vp-pli13, ms25Cn_76, msdiv72"><i>“Te ce nātariṃsu yājayogā,</i></a> <span class="speaker"><a><i>(iccāyasmā puṇṇako)</i></a></span><br>
<a><i>Yaññehi jātiñca jarañca mārisa;</i></a><br>
<a><i>Atha ko carahi devamanussaloke,</i></a><br>
<a><i>Atāri jātiñca jarañca mārisa;</i></a><br>
<a><i>Pucchāmi taṃ bhagavā brūhi metaṃ”. (5)</i></a></p>
<p><a data-var="paroparāni → parovarāni (bj)" data-ref="sc17, ms25Cn_77, msdiv73"><i>“Saṅkhāya lokasmi paroparāni,</i></a> <span class="speaker"><a><i>(puṇṇakāti bhagavā)</i></a></span><br>
<a><i>Yassiñjitaṃ natthi kuhiñci loke;</i></a><br>
<a><i>Santo vidhūmo anīgho nirāso,</i></a><br>
<a><i>Atāri so jātijaranti brūmī”ti. (6)</i></a></p>
</blockquote>
<p class="endsutta"><a data-ref="ms25Cn_78"><i>Puṇṇakamāṇavapucchā tatiyā.</i></a></p>
<h2><a><i>4. Mettagūmāṇavapucchā</i></a></h2>
<blockquote class="gatha">
<p><a data-ref="sc18, pts-vp-pli14, ms25Cn_79, msdiv74"><i>“Pucchāmi taṃ bhagavā brūhi metaṃ,</i></a> <span class="speaker"><a><i>(iccāyasmā mettagū)</i></a></span><br>
<a><i>Maññāmi taṃ vedaguṃ bhāvitattaṃ;</i></a><br>
<a><i>Kuto nu dukkhā samudāgatā ime,</i></a><br>
<a><i>Ye keci lokasmimanekarūpā”. (1)</i></a></p>
<p><a data-ref="sc19, ms25Cn_80, msdiv75"><i>“Dukkhassa ve maṃ pabhavaṃ apucchasi,</i></a> <span class="speaker"><a><i>(mettagūti bhagavā)</i></a></span><br>
<a><i>Taṃ te pavakkhāmi yathā pajānaṃ;</i></a><br>
<a><i>Upadhinidānā pabhavanti dukkhā,</i></a><br>
<a><i>Ye keci lokasmimanekarūpā. (2)</i></a></p>
<p><a data-ref="sc20, pts-vp-pli15, ms25Cn_81, msdiv76"><i>Yo ve avidvā upadhiṃ karoti,</i></a><br>
<a><i>Punappunaṃ dukkhamupeti mando;</i></a><br>
<a><i>Tasmā pajānaṃ upadhiṃ na kayirā,</i></a><br>
<a><i>Dukkhassa jātippabhavānupassī”. (3)</i></a></p>
<p><a data-ref="sc21, ms25Cn_82, msdiv77"><i>“Yaṃ taṃ apucchimha akittayī no,</i></a><br>
<a><i>Aññaṃ taṃ pucchāma tadiṅgha brūhi;</i></a><br>
<a><i>‘Kathaṃ nu dhīrā vitaranti oghaṃ,</i></a><br>
<a><i>Jātiṃ jaraṃ sokapariddavañca’;</i></a><br>
<a><i>Taṃ me muni sādhu viyākarohi,</i></a><br>
<a><i>Tathā hi te vidito esa dhammo”. (4)</i></a></p>
<p><a data-ref="sc22, pts-vp-pli16, ms25Cn_83, msdiv78"><i>“Kittayissāmi te dhammaṃ,</i></a> <span class="speaker"><a><i>(mettagūti bhagavā)</i></a></span><br>
<a><i>Diṭṭhe dhamme anītihaṃ;</i></a><br>
<a><i>Yaṃ viditvā sato caraṃ,</i></a><br>
<a><i>Tare loke visattikaṃ”. (5)</i></a></p>
<p><a data-ref="sc23, ms25Cn_84, msdiv79"><i>“Tañcāhaṃ abhinandāmi,</i></a><br>
<a><i>mahesi dhammamuttamaṃ;</i></a><br>
<a><i>Yaṃ viditvā sato caraṃ,</i></a><br>
<a><i>tare loke visattikaṃ”. (6)</i></a></p>
<p><a data-ref="sc24, pts-vp-pli17, ms25Cn_85, msdiv80"><i>“Yaṃ kiñci sampajānāsi,</i></a> <span class="speaker"><a><i>(mettagūti bhagavā)</i></a></span><br>
<a><i>Uddhaṃ adho tiriyañcāpi majjhe;</i></a><br>
<a><i>Etesu nandiñca nivesanañca,</i></a><br>
<a><i>Panujja viññāṇaṃ bhave na tiṭṭhe. (7)</i></a></p>
<p><a data-ref="sc25, ms25Cn_86, msdiv81"><i>Evaṃvihārī sato appamatto,</i></a><br>
<a><i>Bhikkhu caraṃ hitvā mamāyitāni;</i></a><br>
<a><i>Jātiṃ jaraṃ sokapariddavañca,</i></a><br>
<a><i>Idheva vidvā pajaheyya dukkhaṃ”. (8)</i></a></p>
<p><a data-ref="sc26, pts-vp-pli18, ms25Cn_87, msdiv82"><i>“Etābhinandāmi vaco mahesino,</i></a><br>
<a><i>Sukittitaṃ gotamanūpadhīkaṃ;</i></a><br>
<a><i>Addhā hi bhagavā pahāsi dukkhaṃ,</i></a><br>
<a><i>Tathā hi te vidito esa dhammo. (9)</i></a></p>
<p><a data-ref="sc27, ms25Cn_88, msdiv83"><i>Te cāpi nūnappajaheyyu dukkhaṃ,</i></a><br>
<a><i>Ye tvaṃ muni aṭṭhitaṃ ovadeyya;</i></a><br>
<a><i>Taṃ taṃ namassāmi samecca nāga,</i></a><br>
<a><i>Appeva maṃ bhagavā aṭṭhitaṃ ovadeyya”. (10)</i></a></p>
<p><a data-ref="sc28, ms25Cn_89, msdiv84"><i>“Yaṃ brāhmaṇaṃ vedagumābhijaññā,</i></a><br>
<a><i>Akiñcanaṃ kāmabhave asattaṃ;</i></a><br>
<a><i>Addhā hi so oghamimaṃ atāri,</i></a><br>
<a><i>Tiṇṇo ca pāraṃ akhilo akaṅkho. (11)</i></a></p>
<p><a data-ref="sc29, pts-vp-pli19, ms25Cn_90, msdiv85"><i>Vidvā ca yo vedagū naro idha,</i></a><br>
<a><i>Bhavābhave saṅgamimaṃ visajja;</i></a><br>
<a><i>So vītataṇho anīgho nirāso,</i></a><br>
<a><i>Atāri so jātijaranti brūmī”ti. (12)</i></a></p>
</blockquote>
<p class="endsutta"><a data-ref="ms25Cn_91"><i>Mettagūmāṇavapucchā catutthī.</i></a></p>
<h2><a><i>5. Dhotakamāṇavapucchā</i></a></h2>
<blockquote class="gatha">
<p><a data-ref="sc30, ms25Cn_92, msdiv86"><i>“Pucchāmi taṃ bhagavā brūhi metaṃ,</i></a> <span class="speaker"><a><i>(iccāyasmā dhotako)</i></a></span><br>
<a><i>Vācābhikaṅkhāmi mahesi tuyhaṃ;</i></a><br>
<a><i>Tava sutvāna nigghosaṃ,</i></a><br>
<a><i>Sikkhe nibbānamattano”. (1)</i></a></p>
<p><a data-ref="sc31, pts-vp-pli20, ms25Cn_93, msdiv87"><i>“Tenahātappaṃ karohi,</i></a> <span class="speaker"><a><i>(dhotakāti bhagavā)</i></a></span><br>
<a><i>Idheva nipako sato;</i></a><br>
<a><i>Ito sutvāna nigghosaṃ,</i></a><br>
<a><i>Sikkhe nibbānamattano”. (2)</i></a></p>
<p><a data-ref="sc32, ms25Cn_94, msdiv88"><i>“Passāmahaṃ devamanussaloke,</i></a><br>
<a><i>Akiñcanaṃ brāhmaṇamiriyamānaṃ;</i></a><br>
<a><i>Taṃ taṃ namassāmi samantacakkhu,</i></a><br>
<a><i>Pamuñca maṃ sakka kathaṃkathāhi”. (3)</i></a></p>
<p><a data-ref="sc33, pts-vp-pli21, ms25Cn_95, msdiv89"><i>“Nāhaṃ sahissāmi pamocanāya,</i></a><br>
<a><i>Kathaṃkathiṃ dhotaka kañci loke;</i></a><br>
<a data-var="abhijānamāno → ājānamāno (bj, sya-all, pts-vp-pli1)"><i>Dhammañca seṭṭhaṃ abhijānamāno,</i></a><br>
<a><i>Evaṃ tuvaṃ oghamimaṃ taresi”. (4)</i></a></p>
<p><a data-ref="sc34, ms25Cn_96, msdiv90"><i>“Anusāsa brahme karuṇāyamāno,</i></a><br>
<a><i>Vivekadhammaṃ yamahaṃ vijaññaṃ;</i></a><br>
<a><i>Yathāhaṃ ākāsova abyāpajjamāno,</i></a><br>
<a><i>Idheva santo asito careyyaṃ”. (5)</i></a></p>
<p><a data-ref="sc35, ms25Cn_97, msdiv91"><i>“Kittayissāmi te santiṃ,</i></a> <span class="speaker"><a><i>(dhotakāti bhagavā)</i></a></span><br>
<a><i>Diṭṭhe dhamme anītihaṃ;</i></a><br>
<a><i>Yaṃ viditvā sato caraṃ,</i></a><br>
<a><i>Tare loke visattikaṃ”. (6)</i></a></p>
<p><a data-ref="sc36, pts-vp-pli22, ms25Cn_98, msdiv92"><i>“Tañcāhaṃ abhinandāmi,</i></a><br>
<a><i>mahesi santimuttamaṃ;</i></a><br>
<a><i>Yaṃ viditvā sato caraṃ,</i></a><br>
<a><i>tare loke visattikaṃ”. (7)</i></a></p>
<p><a data-ref="sc37, ms25Cn_99, msdiv93"><i>“Yaṃ kiñci sampajānāsi,</i></a> <span class="speaker"><a><i>(dhotakāti bhagavā)</i></a></span><br>
<a><i>Uddhaṃ adho tiriyañcāpi majjhe;</i></a><br>
<a><i>Etaṃ viditvā saṅgoti loke,</i></a><br>
<a><i>Bhavābhavāya mākāsi taṇhan”ti. (8)</i></a></p>
</blockquote>
<p class="endsutta"><a data-ref="ms25Cn_100"><i>Dhotakamāṇavapucchā pañcamī.</i></a></p>
<h2><a><i>6. Upasīvamāṇavapucchā</i></a></h2>
<blockquote class="gatha">
<p><a data-ref="sc38, ms25Cn_101, msdiv94"><i>“Eko ahaṃ sakka mahantamoghaṃ,</i></a> <span class="speaker"><a><i>(iccāyasmā upasīvo)</i></a></span><br>
<a><i>Anissito no visahāmi tārituṃ;</i></a><br>
<a><i>Ārammaṇaṃ brūhi samantacakkhu,</i></a><br>
<a><i>Yaṃ nissito oghamimaṃ tareyyaṃ”. (1)</i></a></p>
<p><a data-ref="sc39, pts-vp-pli23, ms25Cn_102, msdiv95"><i>“Ākiñcaññaṃ pekkhamāno satimā,</i></a> <span class="speaker"><a><i>(upasīvāti bhagavā)</i></a></span><br>
<a><i>Natthīti nissāya tarassu oghaṃ;</i></a><br>
<a><i>Kāme pahāya virato kathāhi,</i></a><br>
<a><i>Taṇhakkhayaṃ nattamahābhipassa”. (2)</i></a></p>
<p><a data-ref="sc40, ms25Cn_103, msdiv96"><i>“Sabbesu kāmesu yo vītarāgo,</i></a> <span class="speaker"><a><i>(iccāyasmā upasīvo)</i></a></span><br>
<a data-var="hitvā maññaṃ → hitva aññaṃ (bj)"><i>Ākiñcaññaṃ nissito hitvā maññaṃ;</i></a><br>
<a data-var="paramedhimutto → parame vimutto (csp1ed ^snp5.7#669 [Upasīvamāṇavapucchā])"><i>Saññāvimokkhe paramedhimutto,</i></a><br>
<a data-var="anānuyāyī → anānuyāyi (pts-vp-pli1); anānuvāyī (mr)"><i>Tiṭṭhe nu so tattha anānuyāyī”. (3)</i></a></p>
<p><a data-ref="sc41, pts-vp-pli24, ms25Cn_104, msdiv97"><i>“Sabbesu kāmesu yo vītarāgo,</i></a> <span class="speaker"><a><i>(upasīvāti bhagavā)</i></a></span><br>
<a><i>Ākiñcaññaṃ nissito hitvā maññaṃ;</i></a><br>
<a><i>Saññāvimokkhe paramedhimutto,</i></a><br>
<a><i>Tiṭṭheyya so tattha anānuyāyī”. (4)</i></a></p>
<p><a data-ref="sc42, ms25Cn_105, msdiv98"><i>“Tiṭṭhe ce so tattha anānuyāyī,</i></a><br>
<a><i>Pūgampi vassānaṃ samantacakkhu;</i></a><br>
<a><i>Tattheva so sītisiyā vimutto,</i></a><br>
<a><i>Cavetha viññāṇaṃ tathāvidhassa”. (5)</i></a></p>
<p><a data-var="Acci → accī (pts-vp-pli1 ^snp5.7#672 [Upasīvamāṇavapucchā])" data-ref="sc43, ms25Cn_106, msdiv99"><i>“Acci yathā vātavegena khittā,</i></a> <span class="speaker"><a><i>(upasīvāti bhagavā)</i></a></span><br>
<a><i>Atthaṃ paleti na upeti saṅkhaṃ;</i></a><br>
<a><i>Evaṃ munī nāmakāyā vimutto,</i></a><br>
<a><i>Atthaṃ paleti na upeti saṅkhaṃ”. (6)</i></a></p>
<p><a data-ref="sc44, pts-vp-pli25, ms25Cn_107, msdiv100"><i>“Atthaṅgato so uda vā so natthi,</i></a><br>
<a><i>Udāhu ve sassatiyā arogo;</i></a><br>
<a><i>Taṃ me munī sādhu viyākarohi,</i></a><br>
<a><i>Tathā hi te vidito esa dhammo”. (7)</i></a></p>
<p><a data-ref="sc45, ms25Cn_108, msdiv101"><i>“Atthaṅgatassa na pamāṇamatthi,</i></a> <span class="speaker"><a><i>(upasīvāti bhagavā)</i></a></span><br>
<a><i>Yena naṃ vajjuṃ taṃ tassa natthi;</i></a><br>
<a data-var="samūhatesu → samohatesu (^snp5.7#674 [Upasīvamāṇavapucchā])"><i>Sabbesu dhammesu samūhatesu,</i></a><br>
<a><i>Samūhatā vādapathāpi sabbe”ti. (8)</i></a></p>
</blockquote>
<p class="endsutta"><a data-ref="ms25Cn_109"><i>Upasīvamāṇavapucchā chaṭṭhī.</i></a></p>
<h2><a><i>7. Nandamāṇavapucchā</i></a></h2>
<blockquote class="gatha">
<p><a data-ref="sc46, pts-vp-pli26, ms25Cn_110, msdiv102"><i>“Santi loke munayo,</i></a> <span class="speaker"><a><i>(iccāyasmā nando)</i></a></span><br>
<a><i>Janā vadanti tayidaṃ kathaṃsu;</i></a><br>
<a data-var="no → no muniṃ (bj, pts-vp-pli1 ^snp5.8#263 [Nandamāṇavapucchā])"><i>Ñāṇūpapannaṃ muni no vadanti,</i></a><br>
<a><i>Udāhu ve jīvitenūpapannaṃ”. (1)</i></a></p>
<p><a data-ref="sc47, ms25Cn_111, msdiv103"><i>“Na diṭṭhiyā na sutiyā na ñāṇena,</i></a><br>
<a><i>Munīdha nanda kusalā vadanti;</i></a><br>
<a><i>Visenikatvā anīghā nirāsā,</i></a><br>
<a><i>Caranti ye te munayoti brūmi”. (2)</i></a></p>
<p><a data-ref="sc48, pts-vp-pli27, ms25Cn_112, msdiv104"><i>“Ye kecime samaṇabrāhmaṇāse,</i></a> <span class="speaker"><a><i>(iccāyasmā nando)</i></a></span><br>
<a data-var="Diṭṭhassutenāpi → diṭṭhe sutenāpi (bj); diṭṭha-sutenāpi (pts-vp-pli1)"><i>Diṭṭhassutenāpi vadanti suddhiṃ;</i></a><br>
<a><i>Sīlabbatenāpi vadanti suddhiṃ,</i></a><br>
<a><i>Anekarūpena vadanti suddhiṃ;</i></a><br>
<a><i>Kaccissu te bhagavā tattha yatā carantā,</i></a><br>
<a><i>Atāru jātiñca jarañca mārisa;</i></a><br>
<a><i>Pucchāmi taṃ bhagavā brūhi metaṃ”. (3)</i></a></p>
<p><a data-ref="sc49, ms25Cn_113, msdiv105"><i>“Ye kecime samaṇabrāhmaṇāse,</i></a> <span class="speaker"><a><i>(nandāti bhagavā)</i></a></span><br>
<a><i>Diṭṭhassutenāpi vadanti suddhiṃ;</i></a><br>
<a><i>Sīlabbatenāpi vadanti suddhiṃ,</i></a><br>
<a><i>Anekarūpena vadanti suddhiṃ;</i></a><br>
<a><i>Kiñcāpi te tattha yatā caranti,</i></a><br>
<a><i>Nātariṃsu jātijaranti brūmi”. (4)</i></a></p>
<p><a data-ref="sc50, ms25Cn_114, msdiv106"><i>“Ye kecime samaṇabrāhmaṇāse,</i></a> <span class="speaker"><a><i>(iccāyasmā nando)</i></a></span><br>
<a><i>Diṭṭhassutenāpi vadanti suddhiṃ;</i></a><br>
<a><i>Sīlabbatenāpi vadanti suddhiṃ,</i></a><br>
<a><i>Anekarūpena vadanti suddhiṃ;</i></a><br>
<a><i>Te ce muni brūsi anoghatiṇṇe,</i></a><br>
<a><i>Atha ko carahi devamanussaloke;</i></a><br>
<a><i>Atāri jātiñca jarañca mārisa,</i></a><br>
<a><i>Pucchāmi taṃ bhagavā brūhi metaṃ”. (5)</i></a></p>
<p><a data-ref="sc51, ms25Cn_115, msdiv107"><i>“Nāhaṃ sabbe samaṇabrāhmaṇāse,</i></a> <span class="speaker"><a><i>(nandāti bhagavā)</i></a></span><br>
<a><i>Jātijarāya nivutāti brūmi;</i></a><br>
<a><i>Ye sīdha diṭṭhaṃ va sutaṃ mutaṃ vā,</i></a><br>
<a><i>Sīlabbataṃ vāpi pahāya sabbaṃ;</i></a><br>
<a><i>Anekarūpampi pahāya sabbaṃ,</i></a><br>
<a><i>Taṇhaṃ pariññāya anāsavāse;</i></a><br>
<a><i>Te ve narā oghatiṇṇāti brūmi”. (6)</i></a></p>
<p><a data-ref="sc52, pts-vp-pli29, ms25Cn_116, msdiv108"><i>“Etābhinandāmi vaco mahesino,</i></a><br>
<a><i>Sukittitaṃ gotamanūpadhīkaṃ;</i></a><br>
<a><i>Ye sīdha diṭṭhaṃ va sutaṃ mutaṃ vā,</i></a><br>
<a><i>Sīlabbataṃ vāpi pahāya sabbaṃ;</i></a><br>
<a><i>Anekarūpampi pahāya sabbaṃ,</i></a><br>
<a><i>Taṇhaṃ pariññāya anāsavāse;</i></a><br>
<a><i>Ahampi te oghatiṇṇāti brūmī”ti. (7)</i></a></p>
</blockquote>
<p class="endsutta"><a data-ref="ms25Cn_117"><i>Nandamāṇavapucchā sattamā.</i></a></p>
<h2><a><i>8. Hemakamāṇavapucchā</i></a></h2>
<blockquote class="gatha">
<p><a data-ref="sc53, ms25Cn_118, msdiv109"><i>“Ye me pubbe viyākaṃsu,</i></a> <span class="speaker"><a><i>(iccāyasmā hemako)</i></a></span><br>
<a><i>Huraṃ gotamasāsanā;</i></a><br>
<a><i>Iccāsi iti bhavissati,</i></a><br>
<a><i>Sabbaṃ taṃ itihītihaṃ;</i></a><br>
<a><i>Sabbaṃ taṃ takkavaḍḍhanaṃ,</i></a><br>
<a><i>Nāhaṃ tattha abhiramiṃ. (1)</i></a></p>
<p><a data-ref="sc54, pts-vp-pli30, ms25Cn_119, msdiv110"><i>Tvañca me dhammamakkhāhi,</i></a><br>
<a><i>taṇhānigghātanaṃ muni;</i></a><br>
<a><i>Yaṃ viditvā sato caraṃ,</i></a><br>
<a><i>tare loke visattikaṃ”. (2)</i></a></p>
<p><a data-ref="sc55, ms25Cn_120, msdiv111"><i>“Idha diṭṭhasutamutaviññātesu,</i></a><br>
<a><i>Piyarūpesu hemaka;</i></a><br>
<a><i>Chandarāgavinodanaṃ,</i></a><br>
<a><i>Nibbānapadamaccutaṃ. (3)</i></a></p>
<p><a data-ref="sc56, ms25Cn_121, msdiv112"><i>Etadaññāya ye satā,</i></a><br>
<a><i>Diṭṭhadhammābhinibbutā;</i></a><br>
<a><i>Upasantā ca te sadā,</i></a><br>
<a><i>Tiṇṇā loke visattikan”ti. (4)</i></a></p>
</blockquote>
<p class="endsutta"><a data-ref="ms25Cn_122"><i>Hemakamāṇavapucchā aṭṭhamā.</i></a></p>
<h2><a><i>9. Todeyyamāṇavapucchā</i></a></h2>
<blockquote class="gatha">
<p><a data-ref="sc57, pts-vp-pli31, ms25Cn_123, msdiv113"><i>“Yasmiṃ kāmā na vasanti,</i></a> <span class="speaker"><a><i>(iccāyasmā todeyyo)</i></a></span><br>
<a><i>Taṇhā yassa na vijjati;</i></a><br>
<a><i>Kathaṃkathā ca yo tiṇṇo,</i></a><br>
<a><i>Vimokkho tassa kīdiso”. (1)</i></a></p>
<p><a data-ref="sc58, ms25Cn_124, msdiv114"><i>“Yasmiṃ kāmā na vasanti,</i></a> <span class="speaker"><a><i>(todeyyāti bhagavā)</i></a></span><br>
<a><i>Taṇhā yassa na vijjati;</i></a><br>
<a><i>Kathaṃkathā ca yo tiṇṇo,</i></a><br>
<a><i>Vimokkho tassa nāparo”. (2)</i></a></p>
<p><a data-var="Nirāsaso → nirāsaṃso (pts-vp-pli1) | āsasāno → āsayāno (mr)" data-ref="sc59, ms25Cn_125, msdiv115"><i>“Nirāsaso so uda āsasāno,</i></a><br>
<a><i>Paññāṇavā so uda paññakappī;</i></a><br>
<a><i>Muniṃ ahaṃ sakka yathā vijaññaṃ,</i></a><br>
<a><i>Taṃ me viyācikkha samantacakkhu”. (3)</i></a></p>
<p><a data-ref="sc60, pts-vp-pli32, ms25Cn_126, msdiv116"><i>“Nirāsaso so na ca āsasāno,</i></a><br>
<a><i>Paññāṇavā so na ca paññakappī;</i></a><br>
<a><i>Evampi todeyya muniṃ vijāna,</i></a><br>
<a><i>Akiñcanaṃ kāmabhave asattan”ti. (4)</i></a></p>
</blockquote>
<p class="endsutta"><a data-ref="ms25Cn_127"><i>Todeyyamāṇavapucchā navamā.</i></a></p>
<h2><a><i>10. Kappamāṇavapucchā</i></a></h2>
<blockquote class="gatha">
<p><a data-ref="sc61, ms25Cn_128, msdiv117"><i>“Majjhe sarasmiṃ tiṭṭhataṃ,</i></a> <span class="speaker"><a><i>(iccāyasmā kappo)</i></a></span><br>
<a><i>Oghe jāte mahabbhaye;</i></a><br>
<a><i>Jarāmaccuparetānaṃ,</i></a><br>
<a><i>Dīpaṃ pabrūhi mārisa;</i></a><br>
<a><i>Tvañca me dīpamakkhāhi,</i></a><br>
<a><i>Yathāyidaṃ nāparaṃ siyā”. (1)</i></a></p>
<p><a data-ref="sc62, pts-vp-pli33, ms25Cn_129, msdiv118"><i>“Majjhe sarasmiṃ tiṭṭhataṃ,</i></a> <span class="speaker"><a><i>(kappāti bhagavā)</i></a></span><br>
<a><i>Oghe jāte mahabbhaye;</i></a><br>
<a><i>Jarāmaccuparetānaṃ,</i></a><br>
<a><i>Dīpaṃ pabrūmi kappa te. (2)</i></a></p>
<p><a data-ref="sc63, ms25Cn_130, msdiv119"><i>Akiñcanaṃ anādānaṃ,</i></a><br>
<a><i>etaṃ dīpaṃ anāparaṃ;</i></a><br>
<a><i>Nibbānaṃ iti naṃ brūmi,</i></a><br>
<a><i>jarāmaccuparikkhayaṃ. (3)</i></a></p>
<p><a data-ref="sc64, ms25Cn_131, msdiv120"><i>Etadaññāya ye satā,</i></a><br>
<a><i>Diṭṭhadhammābhinibbutā;</i></a><br>
<a><i>Na te māravasānugā,</i></a><br>
<a data-var="paddhagū”ti → paṭṭhagū (sya-all, csp1ed)"><i>Na te mārassa paddhagū”ti. (4)</i></a></p>
</blockquote>
<p class="endsutta"><a data-ref="ms25Cn_132"><i>Kappamāṇavapucchā dasamā.</i></a></p>
<h2><a><i>11. Jatukaṇṇimāṇavapucchā</i></a></h2>
<blockquote class="gatha">
<p><a data-ref="sc65, ms25Cn_133, msdiv121"><i>“Sutvānahaṃ vīramakāmakāmiṃ,</i></a> <span class="speaker"><a><i>(iccāyasmā jatukaṇṇi)</i></a></span><br>
<a><i>Oghātigaṃ puṭṭhumakāmamāgamaṃ;</i></a><br>
<a><i>Santipadaṃ brūhi sahajanetta,</i></a><br>
<a><i>Yathātacchaṃ bhagavā brūhi metaṃ. (1)</i></a></p>
<p><a data-ref="sc66, pts-vp-pli34, ms25Cn_134, msdiv122"><i>Bhagavā hi kāme abhibhuyya iriyati,</i></a><br>
<a><i>Ādiccova pathaviṃ tejī tejasā;</i></a><br>
<a><i>Parittapaññassa me bhūripañña,</i></a><br>
<a><i>Ācikkha dhammaṃ yamahaṃ vijaññaṃ;</i></a><br>
<a><i>Jātijarāya idha vippahānaṃ”. (2)</i></a></p>
<p><a data-ref="sc67, ms25Cn_135, msdiv123"><i>“Kāmesu vinaya gedhaṃ,</i></a> <span class="speaker"><a><i>(jatukaṇṇīti bhagavā)</i></a></span><br>
<a><i>Nekkhammaṃ daṭṭhu khemato;</i></a><br>
<a><i>Uggahitaṃ nirattaṃ vā,</i></a><br>
<a><i>Mā te vijjittha kiñcanaṃ. (3)</i></a></p>
<p><a data-ref="sc68, ms25Cn_136, msdiv124"><i>Yaṃ pubbe taṃ visosehi,</i></a><br>
<a><i>pacchā te māhu kiñcanaṃ;</i></a><br>
<a><i>Majjhe ce no gahessasi,</i></a><br>
<a><i>upasanto carissasi. (4)</i></a></p>
<p><a data-ref="sc69, ms25Cn_137, msdiv125"><i>Sabbaso nāmarūpasmiṃ,</i></a><br>
<a><i>Vītagedhassa brāhmaṇa;</i></a><br>
<a><i>Āsavāssa na vijjanti,</i></a><br>
<a><i>Yehi maccuvasaṃ vaje”ti. (5)</i></a></p>
</blockquote>
<p class="endsutta"><a data-ref="ms25Cn_138"><i>Jatukaṇṇimāṇavapucchā ekādasamā.</i></a></p>
<h2><a><i>12. Bhadrāvudhamāṇavapucchā</i></a></h2>
<blockquote class="gatha">
<p><a data-ref="sc70, pts-vp-pli36, ms25Cn_139, msdiv126"><i>“Okañjahaṃ taṇhacchidaṃ anejaṃ,</i></a> <span class="speaker"><a><i>(iccāyasmā bhadrāvudho)</i></a></span><br>
<a><i>Nandiñjahaṃ oghatiṇṇaṃ vimuttaṃ;</i></a><br>
<a><i>Kappañjahaṃ abhiyāce sumedhaṃ,</i></a><br>
<a><i>Sutvāna nāgassa apanamissanti ito. (1)</i></a></p>
<p><a data-ref="sc71, ms25Cn_140, msdiv127"><i>Nānājanā janapadehi saṅgatā,</i></a><br>
<a><i>Tava vīra vākyaṃ abhikaṅkhamānā;</i></a><br>
<a><i>Tesaṃ tuvaṃ sādhu viyākarohi,</i></a><br>
<a><i>Tathā hi te vidito esa dhammo”. (2)</i></a></p>
<p><a data-ref="sc72, pts-vp-pli37, ms25Cn_141, msdiv128"><i>“Ādānataṇhaṃ vinayetha sabbaṃ,</i></a> <span class="speaker"><a><i>(bhadrāvudhāti bhagavā)</i></a></span><br>
<a><i>Uddhaṃ adho tiriyañcāpi majjhe;</i></a><br>
<a><i>Yaṃ yañhi lokasmimupādiyanti,</i></a><br>
<a><i>Teneva māro anveti jantuṃ. (3)</i></a></p>
<p><a data-ref="sc73, ms25Cn_142, msdiv129"><i>Tasmā pajānaṃ na upādiyetha,</i></a><br>
<a><i>Bhikkhu sato kiñcanaṃ sabbaloke;</i></a><br>
<a><i>Ādānasatte iti pekkhamāno,</i></a><br>
<a><i>Pajaṃ imaṃ maccudheyye visattan”ti. (4)</i></a></p>
</blockquote>
<p class="endsutta"><a data-ref="ms25Cn_143"><i>Bhadrāvudhamāṇavapucchā dvādasamā.</i></a></p>
<h2><a><i>13. Udayamāṇavapucchā</i></a></h2>
<blockquote class="gatha">
<p><a data-ref="sc74, ms25Cn_144, msdiv130"><i>“Jhāyiṃ virajamāsīnaṃ,</i></a> <span class="speaker"><a><i>(iccāyasmā udayo)</i></a></span><br>
<a><i>Katakiccaṃ anāsavaṃ;</i></a><br>
<a><i>Pāraguṃ sabbadhammānaṃ,</i></a><br>
<a><i>Atthi pañhena āgamaṃ;</i></a><br>
<a><i>Aññāvimokkhaṃ pabrūhi,</i></a><br>
<a><i>Avijjāya pabhedanaṃ”. (1)</i></a></p>
<p><a data-ref="sc75, pts-vp-pli39, ms25Cn_145, msdiv131"><i>“Pahānaṃ kāmacchandānaṃ,</i></a> <span class="speaker"><a><i>(udayāti bhagavā)</i></a></span><br>
<a><i>Domanassāna cūbhayaṃ;</i></a><br>
<a><i>Thinassa ca panūdanaṃ,</i></a><br>
<a><i>Kukkuccānaṃ nivāraṇaṃ. (2)</i></a></p>
<p><a data-ref="sc76, ms25Cn_146, msdiv132"><i>Upekkhāsatisaṃsuddhaṃ,</i></a><br>
<a><i>dhammatakkapurejavaṃ;</i></a><br>
<a><i>Aññāvimokkhaṃ pabrūmi,</i></a><br>
<a><i>avijjāya pabhedanaṃ”. (3)</i></a></p>
<p><a data-ref="sc77, ms25Cn_147, msdiv133"><i>“Kiṃsu saṃyojano loko,</i></a><br>
<a><i>kiṃsu tassa vicāraṇaṃ;</i></a><br>
<a><i>Kissassa vippahānena,</i></a><br>
<a><i>nibbānaṃ iti vuccati”. (4)</i></a></p>
<p><a data-ref="sc78, pts-vp-pli40, ms25Cn_148, msdiv134"><i>“Nandisaṃyojano loko,</i></a><br>
<a><i>vitakkassa vicāraṇaṃ;</i></a><br>
<a><i>Taṇhāya vippahānena,</i></a><br>
<a><i>nibbānaṃ iti vuccati”. (5)</i></a></p>
<p><a data-ref="sc79, ms25Cn_149, msdiv135"><i>“Kathaṃ satassa carato,</i></a><br>
<a><i>viññāṇaṃ uparujjhati;</i></a><br>
<a><i>Bhagavantaṃ puṭṭhumāgamma,</i></a><br>
<a><i>taṃ suṇoma vaco tava”. (6)</i></a></p>
<p><a data-ref="sc80, ms25Cn_150, msdiv136"><i>“Ajjhattañca bahiddhā ca,</i></a><br>
<a><i>Vedanaṃ nābhinandato;</i></a><br>
<a><i>Evaṃ satassa carato,</i></a><br>
<a><i>Viññāṇaṃ uparujjhatī”ti. (7)</i></a></p>
</blockquote>
<p class="endsutta"><a data-ref="ms25Cn_151"><i>Udayamāṇavapucchā terasamā.</i></a></p>
<h2><a><i>14. Posālamāṇavapucchā</i></a></h2>
<blockquote class="gatha">
<p><a data-ref="sc81, ms25Cn_152, msdiv137"><i>“Yo atītaṃ ādisati,</i></a> <span class="speaker"><a><i>(iccāyasmā posālo)</i></a></span><br>
<a><i>Anejo chinnasaṃsayo;</i></a><br>
<a><i>Pāraguṃ sabbadhammānaṃ,</i></a><br>
<a><i>Atthi pañhena āgamaṃ. (1)</i></a></p>
<p><a data-ref="sc82, pts-vp-pli41, ms25Cn_153, msdiv138"><i>Vibhūtarūpasaññissa,</i></a><br>
<a><i>sabbakāyappahāyino;</i></a><br>
<a><i>Ajjhattañca bahiddhā ca,</i></a><br>
<a><i>natthi kiñcīti passato;</i></a><br>
<a><i>Ñāṇaṃ sakkānupucchāmi,</i></a><br>
<a><i>kathaṃ neyyo tathāvidho”. (2)</i></a></p>
<p><a data-ref="sc83, ms25Cn_154, msdiv139"><i>“Viññāṇaṭṭhitiyo sabbā,</i></a> <span class="speaker"><a><i>(posālāti bhagavā)</i></a></span><br>
<a><i>Abhijānaṃ tathāgato;</i></a><br>
<a><i>Tiṭṭhantamenaṃ jānāti,</i></a><br>
<a><i>Vimuttaṃ tapparāyaṇaṃ. (3)</i></a></p>
<p><a data-ref="sc84, ms25Cn_155, msdiv140"><i>Ākiñcaññasambhavaṃ ñatvā,</i></a><br>
<a><i>Nandī saṃyojanaṃ iti;</i></a><br>
<a><i>Evametaṃ abhiññāya,</i></a><br>
<a><i>Tato tattha vipassati;</i></a><br>
<a data-var="Etaṃ → evaṃ (mr)"><i>Etaṃ ñāṇaṃ tathaṃ tassa,</i></a><br>
<a><i>Brāhmaṇassa vusīmato”ti. (4)</i></a></p>
</blockquote>
<p class="endsutta"><a data-ref="ms25Cn_156"><i>Posālamāṇavapucchā cuddasamā.</i></a></p>
<h2><a><i>15. Mogharājamāṇavapucchā</i></a></h2>
<blockquote class="gatha">
<p><a data-ref="sc85, pts-vp-pli42, ms25Cn_157, msdiv141"><i>“Dvāhaṃ sakkaṃ apucchissaṃ,</i></a> <span class="speaker"><a><i>(iccāyasmā mogharājā)</i></a></span><br>
<a><i>Na me byākāsi cakkhumā;</i></a><br>
<a><i>Yāvatatiyañca devīsi,</i></a><br>
<a><i>Byākarotīti me sutaṃ. (1)</i></a></p>
<p><a data-ref="sc86, ms25Cn_158, msdiv142"><i>Ayaṃ loko paro loko,</i></a><br>
<a><i>brahmaloko sadevako;</i></a><br>
<a><i>Diṭṭhiṃ te nābhijānāti,</i></a><br>
<a><i>gotamassa yasassino. (2)</i></a></p>
<p><a data-ref="sc87, pts-vp-pli43, ms25Cn_159, msdiv143"><i>Evaṃ abhikkantadassāviṃ,</i></a><br>
<a><i>atthi pañhena āgamaṃ;</i></a><br>
<a><i>Kathaṃ lokaṃ avekkhantaṃ,</i></a><br>
<a><i>maccurājā na passati”. (3)</i></a></p>
<p><a data-ref="sc88, ms25Cn_160, msdiv144"><i>“Suññato lokaṃ avekkhassu,</i></a><br>
<a><i>Mogharāja sadā sato;</i></a><br>
<a><i>Attānudiṭṭhiṃ ūhacca,</i></a><br>
<a><i>Evaṃ maccutaro siyā;</i></a><br>
<a><i>Evaṃ lokaṃ avekkhantaṃ,</i></a><br>
<a><i>Maccurājā na passatī”ti. (4)</i></a></p>
</blockquote>
<p class="endsutta"><a data-ref="ms25Cn_161"><i>Mogharājamāṇavapucchā pannarasamā.</i></a></p>
<h2><a><i>16. Piṅgiyamāṇavapucchā</i></a></h2>
<blockquote class="gatha">
<p><a data-ref="sc89, ms25Cn_162, msdiv145"><i>“Jiṇṇohamasmi abalo vītavaṇṇo,</i></a> <span class="speaker"><a><i>(iccāyasmā piṅgiyo)</i></a></span><br>
<a><i>Nettā na suddhā savanaṃ na phāsu;</i></a><br>
<a><i>Māhaṃ nassaṃ momuho antarāva,</i></a><br>
<a><i>Ācikkha dhammaṃ yamahaṃ vijaññaṃ;</i></a><br>
<a><i>Jātijarāya idha vippahānaṃ”. (1)</i></a></p>
<p><a data-ref="sc90, ms25Cn_163, msdiv146"><i>“Disvāna rūpesu vihaññamāne,</i></a> <span class="speaker"><a><i>(piṅgiyāti bhagavā)</i></a></span><br>
<a><i>Ruppanti rūpesu janā pamattā;</i></a><br>
<a><i>Tasmā tuvaṃ piṅgiya appamatto,</i></a><br>
<a><i>Jahassu rūpaṃ apunabbhavāya”. (2)</i></a></p>
<p><a data-ref="sc91, pts-vp-pli45, ms25Cn_164, msdiv147"><i>“Disā catasso vidisā catasso,</i></a><br>
<a><i>Uddhaṃ adho dasa disā imāyo;</i></a><br>
<a data-var="asutaṃ amutaṃ → asutāmutaṃ vā (sya-all)"><i>Na tuyhaṃ adiṭṭhaṃ asutaṃ amutaṃ,</i></a><br>
<a data-var="kiñcanamatthi → kiñci natthi (bj, pts-vp-pli1); kañci namatthi (sya-all); kiñcinamatthi (mr)"><i>Atho aviññātaṃ kiñcanamatthi loke;</i></a><br>
<a><i>Ācikkha dhammaṃ yamahaṃ vijaññaṃ,</i></a><br>
<a><i>Jātijarāya idha vippahānaṃ”. (3)</i></a></p>
<p><a data-ref="sc92, ms25Cn_165, msdiv148"><i>“Taṇhādhipanne manuje pekkhamāno,</i></a> <span class="speaker"><a><i>(piṅgiyāti bhagavā)</i></a></span><br>
<a><i>Santāpajāte jarasā parete;</i></a><br>
<a><i>Tasmā tuvaṃ piṅgiya appamatto,</i></a><br>
<a><i>Jahassu taṇhaṃ apunabbhavāyā”ti. (4)</i></a></p>
</blockquote>
<p class="endsutta"><a data-ref="ms25Cn_166"><i>Piṅgiyamāṇavapucchā soḷasamā.</i></a></p>
</article>
</section>
</div>
</body>
</html>
