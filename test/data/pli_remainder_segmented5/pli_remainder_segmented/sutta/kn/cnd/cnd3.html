<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd3">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavaggagāthā</i></a></p>
<h1><a><i>3. Pārāyanatthutigāthā</i></a></h1>
</div>
<p><a data-var="paricārakasoḷasānaṃ → paricārikasoḷasannaṃ (sya-all, pts-vp-pli1); paricārakasoḷasannaṃ (mr) | pañhaṃ → pañhe (si, pts-vp-pli1)" data-ref="sc1, pts-vp-pli46, ms25Cn_167"><i>Idamavoca bhagavā magadhesu viharanto pāsāṇake cetiye, paricārakasoḷasānaṃ brāhmaṇānaṃ ajjhiṭṭho puṭṭho puṭṭho pañhaṃ byākāsi.</i></a> <a><i>Ekamekassa cepi pañhassa atthamaññāya dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ.</i></a> <a><i>“Pāraṅgamanīyā ime dhammā”ti—</i></a> <a><i>tasmā imassa dhammapariyāyassa pārāyananteva adhivacanaṃ.</i></a></p>
<blockquote class="gatha">
<p><a data-ref="sc2, ms25Cn_168, msdiv149"><i>Ajito tissametteyyo,</i></a><br>
<a><i>puṇṇako atha mettagū;</i></a><br>
<a><i>Dhotako upasīvo ca,</i></a><br>
<a><i>nando ca atha hemako. (1)</i></a></p>
<p><a data-ref="sc3, ms25Cn_169, msdiv150"><i>Todeyyakappā dubhayo,</i></a><br>
<a><i>jatukaṇṇī ca paṇḍito;</i></a><br>
<a><i>Bhadrāvudho udayo ca,</i></a><br>
<a><i>posālo cāpi brāhmaṇo;</i></a><br>
<a><i>Mogharājā ca medhāvī,</i></a><br>
<a><i>piṅgiyo ca mahāisi. (2)</i></a></p>
<p><a data-ref="sc4, ms25Cn_170, msdiv151"><i>Ete buddhaṃ upāgacchuṃ,</i></a><br>
<a><i>Sampannacaraṇaṃ isiṃ;</i></a><br>
<a><i>Pucchantā nipuṇe pañhe,</i></a><br>
<a><i>Buddhaseṭṭhaṃ upāgamuṃ. (3)</i></a></p>
<p><a data-ref="sc5, ms25Cn_171, msdiv152"><i>Tesaṃ buddho pabyākāsi,</i></a><br>
<a><i>pañhe puṭṭho yathātathaṃ;</i></a><br>
<a><i>Pañhānaṃ veyyākaraṇena,</i></a><br>
<a><i>tosesi brāhmaṇe muni. (4)</i></a></p>
<p><a data-ref="sc6, pts-vp-pli48, ms25Cn_172, msdiv153"><i>Te tositā cakkhumatā,</i></a><br>
<a><i>buddhenādiccabandhunā;</i></a><br>
<a><i>Brahmacariyamacariṃsu,</i></a><br>
<a><i>varapaññassa santike. (5)</i></a></p>
<p><a data-ref="sc7, ms25Cn_173, msdiv154"><i>Ekamekassa pañhassa,</i></a><br>
<a><i>yathā buddhena desitaṃ;</i></a><br>
<a><i>Tathā yo paṭipajjeyya,</i></a><br>
<a><i>gacche pāraṃ apārato. (6)</i></a></p>
<p><a data-ref="sc8, ms25Cn_174, msdiv155"><i>Apārā pāraṃ gaccheyya,</i></a><br>
<a><i>bhāvento maggamuttamaṃ;</i></a><br>
<a><i>Maggo so pāraṃ gamanāya,</i></a><br>
<a><i>tasmā pārāyanaṃ iti. (7)</i></a></p>
</blockquote>
</article>
</section>
</div>
</body>
</html>
