<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="cnd1">
<article>
<div class="hgroup">
<p class="division"><a><i>Cūḷaniddesa</i></a></p>
<p><a><i>Pārāyanavaggagāthā</i></a></p>
<h1><a><i>1. Vatthugāthā</i></a></h1>
</div>
<p class="namo"><a data-ref="ms25Cn_1"><i>Namo tassa Bhagavato Arahato Sammāsambuddhassa.</i></a></p>
<blockquote class="gatha">
<p><a data-ref="sc1, pts-vp-pli1, ms25Cn_2, msdiv1"><i>Kosalānaṃ purā rammā,</i></a><br>
<a><i>agamā dakkhiṇāpathaṃ;</i></a><br>
<a><i>Ākiñcaññaṃ patthayāno,</i></a><br>
<a><i>brāhmaṇo mantapāragū.</i></a></p>
<p><a data-ref="sc2, ms25Cn_3, msdiv2"><i>So assakassa visaye,</i></a><br>
<a data-var="maḷakassa → aḷakassa (^snp5.1#904 [Vatthugāthā]); mūlakassa (bj); muḷakassa (sya-all, pts-vp-pli1); mūḷhakassa (mr) | samāsane → samāsanne (mr)"><i>maḷakassa samāsane;</i></a><br>
<a><i>Vasi godhāvarīkūle,</i></a><br>
<a><i>uñchena ca phalena ca.</i></a></p>
<p><a data-var="Tasseva → taṃyeva (mr)" data-ref="sc3, ms25Cn_4, msdiv3"><i>Tasseva upanissāya,</i></a><br>
<a><i>gāmo ca vipulo ahu;</i></a><br>
<a><i>Tato jātena āyena,</i></a><br>
<a><i>mahāyaññamakappayi.</i></a></p>
<p><a data-ref="sc4, ms25Cn_5, msdiv4"><i>Mahāyaññaṃ yajitvāna,</i></a><br>
<a><i>puna pāvisi assamaṃ;</i></a><br>
<a data-var="paṭipaviṭṭhamhi → patipaviṭṭhamhi (bj, pts-vp-pli1)"><i>Tasmiṃ paṭipaviṭṭhamhi,</i></a><br>
<a><i>añño āgañchi brāhmaṇo.</i></a></p>
<p><a data-var="tasito → tassito (mr)" data-ref="sc5, ms25Cn_6, msdiv5"><i>Ugghaṭṭapādo tasito,</i></a><br>
<a><i>paṅkadanto rajassiro;</i></a><br>
<a><i>So ca naṃ upasaṅkamma,</i></a><br>
<a><i>satāni pañca yācati.</i></a></p>
<p><a data-ref="sc6, ms25Cn_7, msdiv6"><i>Tamenaṃ bāvarī disvā,</i></a><br>
<a><i>āsanena nimantayi;</i></a><br>
<a><i>Sukhañca kusalaṃ pucchi,</i></a><br>
<a data-var="vacanamabravi → vacanamabravī (bj)"><i>idaṃ vacanamabravi.</i></a></p>
<p><a data-ref="sc7, ms25Cn_8, msdiv7"><i>“Yaṃ kho mama deyyadhammaṃ,</i></a><br>
<a><i>Sabbaṃ visajjitaṃ mayā;</i></a><br>
<a><i>Anujānāhi me brahme,</i></a><br>
<a><i>Natthi pañcasatāni me”.</i></a></p>
<p><a data-ref="sc8, ms25Cn_9, msdiv8"><i>“Sace me yācamānassa,</i></a><br>
<a data-var="nānupadassati → nānuppadissati (cck); nānuppadassati (sya1ed, sya2ed); nānupadessati (mr)"><i>bhavaṃ nānupadassati;</i></a><br>
<a><i>Sattame divase tuyhaṃ,</i></a><br>
<a><i>muddhā phalatu sattadhā”.</i></a></p>
<p><a data-ref="sc9, pts-vp-pli2, ms25Cn_10, msdiv9"><i>Abhisaṅkharitvā kuhako,</i></a><br>
<a><i>bheravaṃ so akittayi;</i></a><br>
<a><i>Tassa taṃ vacanaṃ sutvā,</i></a><br>
<a><i>bāvarī dukkhito ahu.</i></a></p>
<p><a data-ref="sc10, ms25Cn_11, msdiv10"><i>Ussussati anāhāro,</i></a><br>
<a><i>sokasallasamappito;</i></a><br>
<a><i>Athopi evaṃ cittassa,</i></a><br>
<a><i>jhāne na ramatī mano.</i></a></p>
<p><a data-ref="sc11, ms25Cn_12, msdiv11"><i>Utrastaṃ dukkhitaṃ disvā,</i></a><br>
<a><i>devatā atthakāminī;</i></a><br>
<a><i>Bāvariṃ upasaṅkamma,</i></a><br>
<a><i>idaṃ vacanamabravi.</i></a></p>
<p><a data-ref="sc12, ms25Cn_13, msdiv12"><i>“Na so muddhaṃ pajānāti,</i></a><br>
<a><i>kuhako so dhanatthiko;</i></a><br>
<a data-var="Muddhani muddhapāte → muddhani muddhādhipāte (sya-all); muddhanimmuddhapāte (mr)"><i>Muddhani muddhapāte vā,</i></a><br>
<a><i>ñāṇaṃ tassa na vijjati”.</i></a></p>
<p><a data-var="Bhotī → pahotī (sya-all); bhoti (mr)" data-ref="sc13, ms25Cn_14, msdiv13"><i>“Bhotī carahi jānāti,</i></a><br>
<a><i>Taṃ me akkhāhi pucchitā;</i></a><br>
<a data-var="muddhādhipātañca → muddhātipātañca (mr)"><i>Muddhaṃ muddhādhipātañca,</i></a><br>
<a><i>Taṃ suṇoma vaco tava”.</i></a></p>
<p><a data-ref="sc14, ms25Cn_15, msdiv14"><i>“Ahampetaṃ na jānāmi,</i></a><br>
<a><i>ñāṇaṃ mettha na vijjati;</i></a><br>
<a><i>Muddhani muddhādhipāte ca,</i></a><br>
<a data-var="jinānaṃ hettha → jinānaṃ heta (sya-all, pts-vp-pli1); janānañhettha (mr)"><i>jinānaṃ hettha dassanaṃ”.</i></a></p>
<p><a data-var="carahi → yo carati (mr)" data-ref="sc15, ms25Cn_16, msdiv15"><i>“Atha ko carahi jānāti,</i></a><br>
<a data-var="pathavimaṇḍale → puthavimaṇḍale (bj, pts-vp-pli1); paṭhavimaṇḍale (sya-all)"><i>asmiṃ pathavimaṇḍale;</i></a><br>
<a><i>Muddhaṃ muddhādhipātañca,</i></a><br>
<a><i>taṃ me akkhāhi devate”.</i></a></p>
<p><a data-ref="sc16, ms25Cn_17, msdiv16"><i>“Purā kapilavatthumhā,</i></a><br>
<a><i>nikkhanto lokanāyako;</i></a><br>
<a><i>Apacco okkākarājassa,</i></a><br>
<a><i>sakyaputto pabhaṅkaro.</i></a></p>
<p><a data-ref="sc17, ms25Cn_18, msdiv17"><i>So hi brāhmaṇa sambuddho,</i></a><br>
<a><i>sabbadhammāna pāragū;</i></a><br>
<a data-var="Sabbābhiññābalappatto → … phalappatto (mr)"><i>Sabbābhiññābalappatto,</i></a><br>
<a><i>sabbadhammesu cakkhumā;</i></a><br>
<a><i>Sabbakammakkhayaṃ patto,</i></a><br>
<a data-var="upadhikkhaye → upadhisaṅkhaye (bj)"><i>vimutto upadhikkhaye.</i></a></p>
<p><a data-ref="sc18, ms25Cn_19, msdiv18"><i>Buddho so bhagavā loke,</i></a><br>
<a><i>dhammaṃ deseti cakkhumā;</i></a><br>
<a><i>Taṃ tvaṃ gantvāna pucchassu,</i></a><br>
<a><i>so te taṃ byākarissati”.</i></a></p>
<p><a data-ref="sc19, pts-vp-pli3, ms25Cn_20, msdiv19"><i>Sambuddhoti vaco sutvā,</i></a><br>
<a><i>udaggo bāvarī ahu;</i></a><br>
<a><i>Sokassa tanuko āsi,</i></a><br>
<a><i>pītiñca vipulaṃ labhi.</i></a></p>
<p><a data-ref="sc20, ms25Cn_21, msdiv20"><i>So bāvarī attamano udaggo,</i></a><br>
<a><i>Taṃ devataṃ pucchati vedajāto;</i></a><br>
<a><i>“Katamamhi gāme nigamamhi vā pana,</i></a><br>
<a><i>Katamamhi vā janapade lokanātho;</i></a><br>
<a><i>Yattha gantvāna passemu,</i></a><br>
<a><i>Sambuddhaṃ dvipaduttamaṃ”.</i></a></p>
<p><a data-ref="sc21, ms25Cn_22, msdiv21"><i>“Sāvatthiyaṃ kosalamandire jino,</i></a><br>
<a><i>Pahūtapañño varabhūrimedhaso;</i></a><br>
<a><i>So sakyaputto vidhuro anāsavo,</i></a><br>
<a><i>Muddhādhipātassa vidū narāsabho”.</i></a></p>
<p><a data-ref="sc22, ms25Cn_23, msdiv22"><i>Tato āmantayī sisse,</i></a><br>
<a data-var="mantapāragū → … pārage (bj, sya-all, pts-vp-pli1)"><i>brāhmaṇe mantapāragū;</i></a><br>
<a><i>“Etha māṇavā akkhissaṃ,</i></a><br>
<a><i>suṇātha vacanaṃ mama.</i></a></p>
<p><a data-ref="sc23, ms25Cn_24, msdiv23"><i>Yasseso dullabho loke,</i></a><br>
<a><i>pātubhāvo abhiṇhaso;</i></a><br>
<a><i>Svājja lokamhi uppanno,</i></a><br>
<a><i>sambuddho iti vissuto;</i></a><br>
<a><i>Khippaṃ gantvāna sāvatthiṃ,</i></a><br>
<a><i>passavho dvipaduttamaṃ”.</i></a></p>
<p><a data-ref="sc24, ms25Cn_25, msdiv24"><i>“Kathaṃ carahi jānemu,</i></a><br>
<a><i>disvā buddhoti brāhmaṇa;</i></a><br>
<a><i>Ajānataṃ no pabrūhi,</i></a><br>
<a><i>yathā jānemu taṃ mayaṃ”.</i></a></p>
<p><a data-ref="sc25, ms25Cn_26, msdiv25"><i>“Āgatāni hi mantesu,</i></a><br>
<a><i>mahāpurisalakkhaṇā;</i></a><br>
<a><i>Dvattiṃsāni ca byākkhātā,</i></a><br>
<a><i>samattā anupubbaso.</i></a></p>
<p><a data-ref="sc26, ms25Cn_27, msdiv26"><i>Yassete honti gattesu,</i></a><br>
<a><i>mahāpurisalakkhaṇā;</i></a><br>
<a><i>Dveyeva tassa gatiyo,</i></a><br>
<a><i>tatiyā hi na vijjati.</i></a></p>
<p><a data-ref="sc27, pts-vp-pli4, ms25Cn_28, msdiv27"><i>Sace agāraṃ āvasati,</i></a><br>
<a><i>vijeyya pathaviṃ imaṃ;</i></a><br>
<a><i>Adaṇḍena asatthena,</i></a><br>
<a><i>dhammena anusāsati.</i></a></p>
<p><a data-ref="sc28, ms25Cn_29, msdiv28"><i>Sace ca so pabbajati,</i></a><br>
<a><i>Agārā anagāriyaṃ;</i></a><br>
<a data-var="Vivaṭṭacchado → vivaṭacchado (sya1ed, sya2ed, pts-vp-pli1)"><i>Vivaṭṭacchado sambuddho,</i></a><br>
<a><i>Arahā bhavati anuttaro.</i></a></p>
<p><a data-ref="sc29, ms25Cn_30, msdiv29"><i>Jātiṃ gottañca lakkhaṇaṃ,</i></a><br>
<a><i>mante sisse punāpare;</i></a><br>
<a><i>Muddhaṃ muddhādhipātañca,</i></a><br>
<a><i>manasāyeva pucchatha.</i></a></p>
<p><a data-ref="sc30, ms25Cn_31, msdiv30"><i>Anāvaraṇadassāvī,</i></a><br>
<a><i>yadi buddho bhavissati;</i></a><br>
<a><i>Manasā pucchite pañhe,</i></a><br>
<a data-var="visajjessati → vissajessati (sya-all, pts-vp-pli1); vissajissati (csp1ed)"><i>vācāya visajjessati”.</i></a></p>
<p><a data-ref="sc31, ms25Cn_32, msdiv31"><i>Bāvarissa vaco sutvā,</i></a><br>
<a><i>sissā soḷasa brāhmaṇā;</i></a><br>
<a><i>Ajito tissametteyyo,</i></a><br>
<a><i>puṇṇako atha mettagū.</i></a></p>
<p><a data-ref="sc32, ms25Cn_33, msdiv32"><i>Dhotako upasīvo ca,</i></a><br>
<a><i>nando ca atha hemako;</i></a><br>
<a><i>Todeyyakappā dubhayo,</i></a><br>
<a><i>jatukaṇṇī ca paṇḍito.</i></a></p>
<p><a data-ref="sc33, ms25Cn_34, msdiv33"><i>Bhadrāvudho udayo ca,</i></a><br>
<a><i>posālo cāpi brāhmaṇo;</i></a><br>
<a><i>Mogharājā ca medhāvī,</i></a><br>
<a><i>piṅgiyo ca mahāisi.</i></a></p>
<p><a data-ref="sc34, ms25Cn_35, msdiv34"><i>Paccekagaṇino sabbe,</i></a><br>
<a><i>sabbalokassa vissutā;</i></a><br>
<a><i>Jhāyī jhānaratā dhīrā,</i></a><br>
<a><i>pubbavāsanavāsitā.</i></a></p>
<p><a data-ref="sc35, ms25Cn_36, msdiv35"><i>Bāvariṃ abhivādetvā,</i></a><br>
<a><i>katvā ca naṃ padakkhiṇaṃ;</i></a><br>
<a><i>Jaṭājinadharā sabbe,</i></a><br>
<a><i>pakkāmuṃ uttarāmukhā.</i></a></p>
<p><a data-ref="sc36, ms25Cn_37, msdiv36"><i>Maḷakassa patiṭṭhānaṃ,</i></a><br>
<a data-var="puramāhissatiṃ → purimaṃ māhissatiṃ (bj, sya-all, pts-vp-pli1); puramāhiyati (mr) | tadā → tathā (bj); sadā (mr)"><i>puramāhissatiṃ tadā;</i></a><br>
<a><i>Ujjeniñcāpi gonaddhaṃ,</i></a><br>
<a><i>vedisaṃ vanasavhayaṃ.</i></a></p>
<p><a data-ref="sc37, ms25Cn_38, msdiv37"><i>Kosambiñcāpi sāketaṃ,</i></a><br>
<a><i>sāvatthiñca puruttamaṃ;</i></a><br>
<a><i>Setabyaṃ kapilavatthuṃ,</i></a><br>
<a><i>kusinārañca mandiraṃ.</i></a></p>
<p><a data-ref="sc38, pts-vp-pli5, ms25Cn_39, msdiv38"><i>Pāvañca bhoganagaraṃ,</i></a><br>
<a><i>vesāliṃ māgadhaṃ puraṃ;</i></a><br>
<a><i>Pāsāṇakaṃ cetiyañca,</i></a><br>
<a><i>ramaṇīyaṃ manoramaṃ.</i></a></p>
<p><a data-ref="sc39, ms25Cn_40, msdiv39"><i>Tasitovudakaṃ sītaṃ,</i></a><br>
<a><i>mahālābhaṃva vāṇijo;</i></a><br>
<a><i>Chāyaṃ ghammābhitattova,</i></a><br>
<a><i>turitā pabbatamāruhuṃ.</i></a></p>
<p><a data-var="tamhi → tasmiṃ (bj); ca tamhi (sya-all, pts-vp-pli1)" data-ref="sc40, ms25Cn_41, msdiv40"><i>Bhagavā tamhi samaye,</i></a><br>
<a><i>bhikkhusaṃghapurakkhato;</i></a><br>
<a><i>Bhikkhūnaṃ dhammaṃ deseti,</i></a><br>
<a><i>sīhova nadatī vane.</i></a></p>
<p><a data-var="buddhaṃ → sambuddhaṃ (bj, sya-all, pts-vp-pli1)" data-ref="sc41, ms25Cn_42, msdiv41"><i>Ajito addasa buddhaṃ,</i></a><br>
<a data-var="Pītaraṃsiṃva → sataraṃsiṃva (bj ^snp5.1#943 [Vatthugāthā]); vītaraṃsiṃva (sya-all); vītaraṃsiva (pts-vp-pli1); jitaraṃsiṃ sītaraṃsiṃ (mr) | bhāṇumaṃ → bhānumaṃ (bj)"><i>Pītaraṃsiṃva bhāṇumaṃ;</i></a><br>
<a><i>Candaṃ yathā pannarase,</i></a><br>
<a data-var="Paripūraṃ upāgataṃ → pāripūrimupāgataṃ (bj); paripūriṃ upāgataṃ (sya-all, pts-vp-pli1 ^snp5.1#943 [Vatthugāthā])"><i>Paripūraṃ upāgataṃ.</i></a></p>
<p><a data-ref="sc42, ms25Cn_43, msdiv42"><i>Athassa gatte disvāna,</i></a><br>
<a><i>paripūrañca byañjanaṃ;</i></a><br>
<a><i>Ekamantaṃ ṭhito haṭṭho,</i></a><br>
<a><i>manopañhe apucchatha.</i></a></p>
<p><a data-ref="sc43, ms25Cn_44, msdiv43"><i>“Ādissa jammanaṃ brūhi,</i></a><br>
<a><i>gottaṃ brūhi salakkhaṇaṃ;</i></a><br>
<a><i>Mantesu pāramiṃ brūhi,</i></a><br>
<a><i>kati vāceti brāhmaṇo”.</i></a></p>
<p><a data-ref="sc44, ms25Cn_45, msdiv44"><i>“Vīsaṃ vassasataṃ āyu,</i></a><br>
<a><i>so ca gottena bāvarī;</i></a><br>
<a><i>Tīṇissa lakkhaṇā gatte,</i></a><br>
<a><i>tiṇṇaṃ vedāna pāragū.</i></a></p>
<p><a data-ref="sc45, ms25Cn_46, msdiv45"><i>Lakkhaṇe itihāse ca,</i></a><br>
<a><i>sanighaṇḍusakeṭubhe;</i></a><br>
<a><i>Pañcasatāni vāceti,</i></a><br>
<a><i>sadhamme pāramiṃ gato”.</i></a></p>
<p><a data-ref="sc46, ms25Cn_47, msdiv46"><i>“Lakkhaṇānaṃ pavicayaṃ,</i></a><br>
<a><i>bāvarissa naruttama;</i></a><br>
<a data-var="Taṇhacchida → kaṅkhacchida (mr ^snp5.1#948 [Vatthugāthā])"><i>Taṇhacchida pakāsehi,</i></a><br>
<a><i>mā no kaṅkhāyitaṃ ahu”.</i></a></p>
<p><a data-ref="sc47, ms25Cn_48, msdiv47"><i>“Mukhaṃ jivhāya chādeti,</i></a><br>
<a><i>uṇṇassa bhamukantare;</i></a><br>
<a><i>Kosohitaṃ vatthaguyhaṃ,</i></a><br>
<a><i>evaṃ jānāhi māṇava”.</i></a></p>
<p><a data-ref="sc48, pts-vp-pli6, ms25Cn_49, msdiv48"><i>Pucchañhi kiñci asuṇanto,</i></a><br>
<a><i>sutvā pañhe viyākate;</i></a><br>
<a><i>Vicinteti jano sabbo,</i></a><br>
<a><i>vedajāto katañjalī.</i></a></p>
<p><a data-ref="sc49, ms25Cn_50, msdiv49"><i>“Ko nu devo vā brahmā vā,</i></a><br>
<a><i>indo vāpi sujampati;</i></a><br>
<a><i>Manasā pucchite pañhe,</i></a><br>
<a><i>kametaṃ paṭibhāsati”.</i></a></p>
<p><a data-ref="sc50, ms25Cn_51, msdiv50"><i>“Muddhaṃ muddhādhipātañca,</i></a><br>
<a><i>bāvarī paripucchati;</i></a><br>
<a><i>Taṃ byākarohi bhagavā,</i></a><br>
<a><i>kaṅkhaṃ vinaya no ise”.</i></a></p>
<p><a data-ref="sc51, ms25Cn_52, msdiv51"><i>“Avijjā muddhāti jānāhi,</i></a><br>
<a><i>vijjā muddhādhipātinī;</i></a><br>
<a><i>Saddhāsatisamādhīhi,</i></a><br>
<a><i>chandavīriyena saṃyutā”.</i></a></p>
<p><a data-ref="sc52, ms25Cn_53, msdiv52"><i>Tato vedena mahatā,</i></a><br>
<a data-var="santhambhetvāna → santhambhitvāna (bj, sya-all, pts-vp-pli1 ^snp5.1#954 [Vatthugāthā])"><i>santhambhetvāna māṇavo;</i></a><br>
<a><i>Ekaṃsaṃ ajinaṃ katvā,</i></a><br>
<a><i>pādesu sirasā pati.</i></a></p>
<p><a data-ref="sc53, ms25Cn_54, msdiv53"><i>“Bāvarī brāhmaṇo bhoto,</i></a><br>
<a><i>saha sissehi mārisa;</i></a><br>
<a><i>Udaggacitto sumano,</i></a><br>
<a><i>pāde vandati cakkhuma”.</i></a></p>
<p><a data-ref="sc54, ms25Cn_55, msdiv54"><i>“Sukhito bāvarī hotu,</i></a><br>
<a><i>saha sissehi brāhmaṇo;</i></a><br>
<a><i>Tvañcāpi sukhito hohi,</i></a><br>
<a><i>ciraṃ jīvāhi māṇava.</i></a></p>
<p><a data-ref="sc55, ms25Cn_56, msdiv55"><i>Bāvarissa ca tuyhaṃ vā,</i></a><br>
<a><i>sabbesaṃ sabbasaṃsayaṃ;</i></a><br>
<a><i>Katāvakāsā pucchavho,</i></a><br>
<a><i>yaṃ kiñci manasicchatha”.</i></a></p>
<p><a data-ref="sc56, ms25Cn_57, msdiv56"><i>Sambuddhena katokāso,</i></a><br>
<a><i>nisīditvāna pañjalī;</i></a><br>
<a><i>Ajito paṭhamaṃ pañhaṃ,</i></a><br>
<a><i>tattha pucchi tathāgataṃ.</i></a></p>
</blockquote>
<p class="endsutta"><a data-ref="ms25Cn_58"><i>Vatthugāthā niṭṭhitā.</i></a></p>
</article>
</section>
</div>
</body>
</html>
