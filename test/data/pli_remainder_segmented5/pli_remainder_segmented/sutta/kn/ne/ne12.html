<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne12">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Vibhaṅga 9</i></a></p>
<h1><a><i>Parivattanahāravibhaṅga</i></a></h1>
</div>
<p><a data-var="aneke → anekā (mr)" data-ref="sc1, ms27Ne_273, msdiv35"><i>Tattha katamo parivattano hāro?</i></a> <a><i>“Kusalākusale dhamme”ti.</i></a> <a><i>Sammādiṭṭhissa purisapuggalassa micchādiṭṭhi nijjiṇṇā bhavati.</i></a> <a><i>Ye cassa micchādiṭṭhipaccayā uppajjeyyuṃ aneke pāpakā akusalā dhammā, te cassa nijjiṇṇā honti.</i></a> <a><i>Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṃ gacchanti.</i></a> <a><i>Sammāsaṅkappassa purisapuggalassa micchāsaṅkappo nijjiṇṇo bhavati.</i></a> <a><i>Ye cassa micchāsaṅkappapaccayā uppajjeyyuṃ aneke pāpakā akusalā dhammā, te cassa nijjiṇṇā honti.</i></a> <a><i>Sammāsaṅkappapaccayā cassa aneke kusalā dhammā sambhavanti.</i></a> <a><i>Te cassa bhāvanāpāripūriṃ gacchanti.</i></a> <a><i>Evaṃ sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāvimuttassa sammāvimuttiñāṇadassanassa purisapuggalassa micchāvimuttiñāṇadassanaṃ nijjiṇṇaṃ bhavati.</i></a> <a><i>Ye cassa micchāvimuttiñāṇadassanapaccayā uppajjeyyuṃ aneke pāpakā akusalā dhammā, te cassa nijjiṇṇā honti.</i></a> <a><i>Sammāvimuttiñāṇadassanapaccayā cassa aneke kusalā dhammā sambhavanti, te cassa bhāvanāpāripūriṃ gacchanti.</i></a></p>
<p><a data-var="Anabhijjhālussa → anabhijjhāmanassa (mr)" data-ref="sc2, pts-vp-pli52, ms27Ne_274, msdiv36"><i>Yassa vā pāṇātipātā paṭiviratassa pāṇātipāto pahīno hoti.</i></a> <a><i>Adinnādānā paṭiviratassa adinnādānaṃ pahīnaṃ hoti.</i></a> <a><i>Brahmacārissa abrahmacariyaṃ pahīnaṃ hoti.</i></a> <a><i>Saccavādissa musāvādo pahīno hoti.</i></a> <a><i>Apisuṇavācassa pisuṇā vācā pahīnā hoti.</i></a> <a><i>Saṇhavācassa pharusā vācā pahīnā hoti.</i></a> <a><i>Kālavādissa samphappalāpo pahīno hoti.</i></a> <a><i>Anabhijjhālussa abhijjhā pahīnā hoti.</i></a> <a><i>Abyāpannacittassa byāpādo pahīno hoti.</i></a> <a><i>Sammādiṭṭhissa micchādiṭṭhi pahīnā hoti.</i></a></p>
<p><a data-ref="sc3, ms27Ne_275"><i>Ye ca kho keci ariyaṃ aṭṭhaṅgikaṃ maggaṃ garahanti, nesaṃ sandiṭṭhikā sahadhammikā gārayhā vādānuvādā āgacchanti.</i></a> <a><i>Sammādiṭṭhiñca te bhavanto dhammaṃ garahanti.</i></a> <a><i>Tena hi ye micchādiṭṭhikā, tesaṃ bhavantānaṃ pujjā ca pāsaṃsā ca.</i></a> <a><i>Evaṃ sammāsaṅkappaṃ sammāvācaṃ sammākammantaṃ sammāājīvaṃ sammāvāyāmaṃ sammāsatiṃ sammāsamādhiṃ sammāvimuttiṃ sammāvimuttiñāṇadassanañca te bhavanto dhammaṃ garahanti.</i></a> <a><i>Tena hi ye micchāvimuttiñāṇadassanā, tesaṃ bhavantānaṃ pujjā ca pāsaṃsā ca.</i></a></p>
<p><a data-ref="sc4, ms27Ne_276"><i>Ye ca kho keci evamāhaṃsu “bhuñjitabbā kāmā, paribhuñjitabbā kāmā, āsevitabbā kāmā, nisevitabbā kāmā, bhāvayitabbā kāmā, bahulīkātabbā kāmā”ti.</i></a> <a><i>Kāmehi veramaṇī tesaṃ adhammo.</i></a></p>
<p><a data-ref="sc5, ms27Ne_277"><i>Ye vā pana keci evamāhaṃsu “attakilamathānuyogo dhammo”ti.</i></a> <a><i>Niyyāniko tesaṃ dhammo adhammo.</i></a> <a><i>Ye ca kho keci evamāhaṃsu “dukkho dhammo”ti.</i></a> <a><i>Sukho tesaṃ dhammo adhammo.</i></a> <a><i>Yathā vā pana bhikkhuno sabbasaṅkhāresu asubhānupassino viharato subhasaññā pahīyanti.</i></a> <a><i>Dukkhānupassino viharato sukhasaññā pahīyanti.</i></a> <a><i>Aniccānupassino viharato niccasaññā pahīyanti.</i></a> <a><i>Anattānupassino viharato attasaññā pahīyanti.</i></a> <a><i>Yaṃ yaṃ vā pana dhammaṃ rocayati vā upagacchati vā, tassa tassa dhammassa yo paṭipakkho, svassa aniṭṭhato ajjhāpanno bhavati.</i></a> <a><i>Tenāha āyasmā mahākaccāyano “kusalākusaladhamme”ti.</i></a></p>
<p class="endsutta"><a data-ref="ms27Ne_278"><i>Niyutto parivattano hāro.</i></a></p>
</article>
</section>
</div>
</body>
</html>
