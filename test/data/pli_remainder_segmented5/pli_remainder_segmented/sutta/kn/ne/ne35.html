<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne35">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Sampāta 16</i></a></p>
<h1><a><i>Samāropanahārasampāta</i></a></h1>
</div>
<p><a data-ref="sc1, ms27Ne_540, msdiv78"><i>Tattha katamo samāropano hārasampāto?</i></a></p>
<blockquote class="gatha">
<p><a data-ref="sc2, ms27Ne_541"><i>“Tasmā rakkhitacittassa,</i></a><br>
<a><i>sammāsaṅkappagocaro;</i></a><br>
<a><i>Sammādiṭṭhipurekkhāro,</i></a><br>
<a><i>ñatvāna udayabbayaṃ;</i></a><br>
<a><i>Thinamiddhābhibhū bhikkhu,</i></a><br>
<a><i>sabbā duggatiyo jahe”ti.</i></a></p>
</blockquote>
<p><a data-ref="sc3, pts-vp-pli109, ms27Ne_542"><i>“Tasmā rakkhitacittassā”ti tiṇṇaṃ sucaritānaṃ padaṭṭhānaṃ, citte rakkhite taṃ rakkhitaṃ bhavati kāyakammaṃ vacīkammaṃ manokammaṃ.</i></a> <a><i>Sammādiṭṭhipurekkhāroti sammādiṭṭhiyā bhāvitāya bhāvito bhavati ariyo aṭṭhaṅgiko maggo.</i></a> <a><i>Kena kāraṇena?</i></a> <a><i>Sammādiṭṭhito hi sammāsaṅkappo pabhavati, sammāsaṅkappato sammāvācā pabhavati, sammāvācāto sammākammanto pabhavati, sammākammantato sammāājīvo pabhavati, sammāājīvato sammāvāyāmo pabhavati, sammāvāyāmato sammāsati pabhavati, sammāsatito sammāsamādhi pabhavati, sammāsamādhito sammāvimutti pabhavati, sammāvimuttito sammāvimuttiñāṇadassanaṃ pabhavati.</i></a> <a><i>Ayaṃ anupādiseso puggalo anupādisesā ca nibbānadhātu.</i></a></p>
<p class="endsutta"><a data-ref="ms27Ne_543"><i>Niyutto samāropano hārasampāto.</i></a></p>
<p><a data-ref="sc4, ms27Ne_544"><i>Tenāha āyasmā mahākaccāyano—</i></a></p>
<blockquote class="gatha">
<p><a data-ref="sc5, ms27Ne_545"><i>“Soḷasa hārā paṭhamaṃ,</i></a><br>
<a><i>Disalocanato disā viloketvā;</i></a><br>
<a><i>Saṅkhipiya aṅkusena hi,</i></a><br>
<a><i>Nayehi tīhi niddise suttan”ti.</i></a></p>
</blockquote>
<p class="endsutta"><a data-ref="ms27Ne_546"><i>Niyutto hārasampāto.</i></a></p>
</article>
</section>
</div>
</body>
</html>
