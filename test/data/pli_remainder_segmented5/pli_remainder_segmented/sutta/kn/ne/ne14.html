<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne14">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Vibhaṅga 11</i></a></p>
<h1><a><i>Paññattihāravibhaṅga</i></a></h1>
</div>
<p><a data-ref="sc1, ms27Ne_297, msdiv39"><i>Tattha katamo paññattihāro?</i></a> <a><i>“Ekaṃ bhagavā dhammaṃ paññattīhi vividhāhi desetī”ti.</i></a></p>
<p><a data-ref="sc2, pts-vp-pli57, ms27Ne_298"><i>Yā pakatikathāya desanā.</i></a> <a><i>Ayaṃ nikkhepapaññatti.</i></a> <a><i>Kā ca pakatikathāya desanā, cattāri saccāni.</i></a> <a><i>Yathā bhagavā āha—</i></a> <a><i>“idaṃ dukkhan”ti ayaṃ paññatti pañcannaṃ khandhānaṃ channaṃ dhātūnaṃ aṭṭhārasannaṃ dhātūnaṃ dvādasannaṃ āyatanānaṃ dasannaṃ indriyānaṃ nikkhepapaññatti.</i></a></p>
<p><a data-var="nandī → nandi (bj, pts-vp-pli1)" data-ref="sc3, ms27Ne_299"><i>Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.</i></a> <a data-var="vuddhi → vuḍḍhi (bj); buddhi (mr)"><i>Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.</i></a> <a><i>Yattha atthi nāmarūpassa avakkanti, atthi tattha saṅkhārānaṃ vuddhi.</i></a> <a><i>Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.</i></a> <a><i>Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.</i></a> <a><i>Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.</i></a></p>
<p><a data-ref="sc4, ms27Ne_300"><i>Phasse ce …pe…</i></a> <a><i>manosañcetanāya ce, bhikkhave, āhāre.</i></a> <a><i>Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.</i></a> <a><i>Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.</i></a> <a><i>Yattha atthi nāmarūpassa avakkanti, atthi tattha saṅkhārānaṃ vuddhi.</i></a> <a><i>Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.</i></a> <a><i>Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.</i></a> <a><i>Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.</i></a> <a><i>Ayaṃ pabhavapaññatti dukkhassa ca samudayassa ca.</i></a></p>
<p><a data-ref="sc5, pts-vp-pli58, ms27Ne_301"><i>Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ.</i></a> <a><i>Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti.</i></a> <a><i>Yattha natthi nāmarūpassa avakkanti, natthi tattha saṅkhārānaṃ vuddhi.</i></a> <a><i>Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.</i></a> <a><i>Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.</i></a> <a><i>Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.</i></a></p>
<p><a data-ref="sc6, ms27Ne_302"><i>Phasse ce …pe…</i></a> <a><i>manosañcetanāya ce, bhikkhave, āhāre.</i></a> <a><i>Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ.</i></a> <a><i>Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti.</i></a> <a><i>Yattha natthi nāmarūpassa avakkanti, natthi tattha saṅkhārānaṃ vuddhi.</i></a> <a><i>Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.</i></a> <a><i>Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.</i></a> <a><i>Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.</i></a></p>
<p><a data-ref="sc7, ms27Ne_303"><i>Ayaṃ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.</i></a></p>
<p><a data-var="Cakkhu → cakkhuṃ (pts-vp-pli1, mr)" data-ref="sc8, ms27Ne_304, msdiv40"><i>Samādhiṃ, bhikkhave, bhāvetha.</i></a> <a data-var="Yampidaṃ → yamidaṃ (si, mr)"><i>Appamatto nipako sato, samāhito, bhikkhave, bhikkhu yathābhūtaṃ pajānāti.</i></a> <a><i>Kiñca yathābhūtaṃ pajānāti?</i></a> <a><i>“Cakkhu aniccan”ti yathābhūtaṃ pajānāti.</i></a> <a><i>“Rūpā aniccā”ti yathābhūtaṃ pajānāti “cakkhuviññāṇaṃ aniccan”ti yathābhūtaṃ pajānāti.</i></a> <a><i>“Cakkhusamphasso anicco”ti yathābhūtaṃ pajānāti.</i></a> <a><i>Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti.</i></a></p>
<p><a data-ref="sc9, ms27Ne_305"><i>Sotaṃ …pe…</i></a> <a><i>ghānaṃ …</i></a> <a><i>jivhā …</i></a> <a><i>kāyo …</i></a> <a data-var="mano anicco”ti → aniccanti"><i>“mano anicco”ti yathābhūtaṃ pajānāti.</i></a> <a><i>“Dhammā aniccā”ti yathābhūtaṃ pajānāti.</i></a> <a><i>“Manoviññāṇaṃ aniccan”ti yathābhūtaṃ pajānāti.</i></a> <a><i>“Manosamphasso anicco”ti yathābhūtaṃ pajānāti.</i></a> <a><i>Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti.</i></a></p>
<p><a data-ref="sc10, ms27Ne_306"><i>Ayaṃ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa.</i></a></p>
<p><a data-var="vikīḷaniyaṃ → vikīḷanikaṃ (bj, mr); vikilanikaṃ (pts-vp-pli1)" data-ref="sc11, pts-vp-pli59, ms27Ne_307"><i>Rūpaṃ, rādha, vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha.</i></a> <a><i>Taṇhakkhayā dukkhakkhayo, dukkhakkhayā nibbānaṃ.</i></a> <a><i>Vedanaṃ …pe…</i></a> <a><i>saññaṃ …</i></a> <a><i>saṅkhāre viññāṇaṃ vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha.</i></a> <a><i>Taṇhakkhayā dukkhakkhayo, dukkhakkhayā nibbānaṃ.</i></a></p>
<p><a data-ref="sc12, ms27Ne_308"><i>Ayaṃ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.</i></a></p>
<p><a data-ref="sc13, ms27Ne_309"><i>“So idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti “ayaṃ dukkhanirodhagāminī paṭipadā”ti yathābhūtaṃ pajānāti.</i></a></p>
<p><a data-ref="sc14, ms27Ne_310"><i>Ayaṃ paṭivedhapaññatti saccānaṃ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa.</i></a> <a><i>“So ime āsavā”ti yathābhūtaṃ pajānāti, “ayaṃ āsavasamudayo”ti yathābhūtaṃ pajānāti, “ayaṃ āsavanirodho”ti yathābhūtaṃ pajānāti.</i></a> <a><i>“Ayaṃ āsavanirodhagāminī paṭipadā”ti yathābhūtaṃ pajānāti.</i></a> <a><i>“Ime āsavā asesaṃ nirujjhantī”ti yathābhūtaṃ pajānāti.</i></a></p>
<p><a data-ref="sc15, ms27Ne_311"><i>Ayaṃ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṃ, nikkhepapaññatti bhāvanābhūmiyā, abhinighātapaññatti pāpakānaṃ akusalānaṃ dhammānaṃ.</i></a></p>
<p><a data-ref="sc16, pts-vp-pli60, ms27Ne_312, msdiv41"><i>Idaṃ “dukkhan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>Ayaṃ “dukkhasamudayo”ti me, bhikkhave …pe…</i></a> <a><i>ayaṃ “dukkhanirodho”ti me, bhikkhave ….</i></a> <a><i>Ayaṃ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a></p>
<p><a data-ref="sc17, ms27Ne_313"><i>Ayaṃ desanāpaññatti saccānaṃ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa.</i></a></p>
<p><a data-ref="sc18, ms27Ne_314"><i>“Taṃ kho panidaṃ dukkhaṃ pariññeyyan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>“So kho panāyaṃ dukkhasamudayo pahātabbo”ti me, bhikkhave …pe…</i></a> <a><i>“so kho panāyaṃ dukkhanirodho sacchikātabbo”ti me, bhikkhave …pe…</i></a> <a><i>“sā kho panāyaṃ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a></p>
<p><a data-ref="sc19, ms27Ne_315"><i>Ayaṃ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa.</i></a></p>
<p><a data-ref="sc20, ms27Ne_316"><i>“Taṃ kho panidaṃ dukkhaṃ pariññātan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>“So kho panāyaṃ dukkhasamudayo pahīno”ti me, bhikkhave …pe…</i></a> <a><i>so kho panāyaṃ dukkhanirodho sacchikato”ti me, bhikkhave …pe…</i></a> <a><i>“sā kho panāyaṃ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a></p>
<p><a data-ref="sc21, ms27Ne_317"><i>Ayaṃ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa.</i></a></p>
<blockquote class="gatha">
<p><a data-ref="sc22, ms27Ne_318"><i>“Tulamatulañca sambhavaṃ,</i></a><br>
<a><i>Bhavasaṅkhāramavassaji muni;</i></a><br>
<a><i>Ajjhattarato samāhito,</i></a><br>
<a data-var="Abhindi → abhidā (bj, mr); abhida (pts-vp-pli1)"><i>Abhindi kavacamivattasambhavan”ti.</i></a></p>
</blockquote>
<p><a data-ref="sc23, pts-vp-pli61, ms27Ne_319"><i>“Tulan”ti saṅkhāradhātu.</i></a> <a><i>“Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṃ.</i></a> <a><i>Nikkhepapaññatti dhammapaṭisambhidāya.</i></a> <a><i>“Bhavasaṅkhāramavassaji munī”ti pariccāgapaññatti samudayassa.</i></a> <a><i>Pariññāpaññatti dukkhassa.</i></a> <a><i>“Ajjhattarato samāhito”ti bhāvanāpaññatti kāyagatāya satiyā.</i></a> <a><i>Ṭhitipaññatti cittekaggatāya.</i></a> <a><i>“Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṃ.</i></a> <a><i>Tenāha bhagavā “tulamatulañca sambhavan”ti.</i></a></p>
<blockquote class="gatha">
<p><a data-ref="sc24, ms27Ne_320"><i>“Yo dukkhamaddakkhi yatonidānaṃ,</i></a><br>
<a><i>Kāmesu so jantu kathaṃ nameyya;</i></a><br>
<a><i>Kāmā hi loke saṅgoti ñatvā,</i></a><br>
<a><i>Tesaṃ satīmā vinayāya sikkhe”ti.</i></a></p>
</blockquote>
<p><a data-ref="sc25, pts-vp-pli62, ms27Ne_321"><i>**“Yo dukkhan”**ti vevacanapaññatti ca dukkhassa pariññāpaññatti ca.</i></a> <a><i>**“Yatonidānan”**ti pabhavapaññatti ca samudayassa pahānapaññatti ca.</i></a> <a><i>**“Addakkhī”**ti vevacanapaññatti ca ñāṇacakkhussa paṭivedhapaññatti ca.</i></a> <a><i>**“Kāmesu so jantu kathaṃ nameyyā”**ti vevacanapaññatti ca kāmataṇhāya abhinivesapaññatti ca.</i></a> <a><i>**“Kāmā hi loke saṅgoti ñatvā”**ti paccatthikato dassanapaññatti kāmānaṃ.</i></a> <a><i>Kāmā hi aṅgārakāsūpamā maṃsapesūpamā pāvakakappā papātauragopamā ca.</i></a> <a><i>**“Tesaṃ satīmā”**ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa.</i></a> <a><i>**“Vinayāya sikkhe”**ti paṭivedhapaññatti rāgavinayassa dosavinayassa mohavinayassa.</i></a> <a><i>**“Jantū”**ti vevacanapaññatti yogissa.</i></a> <a><i>Yadā hi yogī kāmā saṅgoti pajānāti.</i></a> <a><i>So kāmānaṃ anuppādāya kusale dhamme uppādayati, so anuppannānaṃ kusalānaṃ dhammānaṃ uppādāya vāyamati.</i></a> <a><i>Ayaṃ vāyāmapaññatti appattassa pattiyā.</i></a> <a><i>Nikkhepapaññatti oramattikāya asantuṭṭhiyā.</i></a> <a><i>Tattha so uppannānaṃ kusalānaṃ dhammānaṃ ṭhitiyā vāyamatīti ayaṃ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṃ dhammānaṃ, ṭhitipaññatti adhicittasikkhāya.</i></a> <a><i>Tenāha bhagavā “yo dukkhamaddakkhi yatonidānan”ti.</i></a></p>
<blockquote class="gatha">
<p><a data-ref="sc26, ms27Ne_322"><i>“Mohasambandhano loko,</i></a><br>
<a><i>bhabbarūpova dissati;</i></a><br>
<a data-var="Upadhibandhano → upadhisambandhano (bj)"><i>Upadhibandhano bālo,</i></a><br>
<a><i>tamasā parivārito;</i></a><br>
<a data-var="viya → asiri viya (si); āsīri viya (mr); sassatoriva (^ud7.10#1 [Utenasutta])"><i>Assirī viya khāyati,</i></a><br>
<a><i>passato natthi kiñcanan”ti.</i></a></p>
</blockquote>
<p><a data-ref="sc27, ms27Ne_323"><i>**“Mohasambandhano loko”**ti desanāpaññatti vipallāsānaṃ.</i></a> <a><i>**“Bhabbarūpova dissatī”**ti viparītapaññatti lokassa.</i></a> <a><i>**“Upadhibandhano bālo”**ti pabhavapaññatti pāpakānaṃ icchāvacarānaṃ, kiccapaññatti pariyuṭṭhānānaṃ.</i></a> <a><i>Balavapaññatti kilesānaṃ.</i></a> <a><i>Virūhanāpaññatti saṅkhārānaṃ.</i></a> <a><i>**“Tamasā parivārito”**ti desanāpaññatti avijjandhakārassa vevacanapaññatti ca.</i></a> <a><i>**“Assirī viya khāyatī”**ti dassanapaññatti dibbacakkhussa, nikkhepapaññatti paññācakkhussa.</i></a> <a><i>**“Passato natthi kiñcanan”**ti paṭivedhapaññatti sattānaṃ, rāgo kiñcanaṃ doso kiñcanaṃ moho kiñcanaṃ.</i></a> <a><i>Tenāha bhagavā “mohasambandhano loko”ti.</i></a></p>
<p><a data-var="Nayidha → na idha (bj, pts-vp-pli1, mr)" data-ref="sc28, ms27Ne_324"><i>“Atthi, bhikkhave, ajātaṃ abhūtaṃ akataṃ asaṅkhataṃ, no cetaṃ, bhikkhave, abhavissa ajātaṃ abhūtaṃ akataṃ asaṅkhataṃ.</i></a> <a><i>Nayidha jātassa bhūtassa katassa saṅkhatassa nissaraṇaṃ paññāyetha.</i></a> <a><i>Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.</i></a></p>
<p><a data-ref="sc29, pts-vp-pli63, ms27Ne_325"><i>“No cetaṃ, bhikkhave, abhavissa ajātaṃ abhūtaṃ akataṃ asaṅkhatan”ti desanāpaññatti nibbānassa vevacanapaññatti ca.</i></a> <a><i>“Nayidha jātassa bhūtassa katassa saṅkhatassa nissaraṇaṃ paññāyethā”ti vevacanapaññatti saṅkhatassa upanayanapaññatti ca.</i></a> <a><i>“Yasmā ca kho, bhikkhave, atthi ajātaṃ abhūtaṃ akataṃ asaṅkhatan”ti vevacanapaññatti nibbānassa jotanāpaññatti ca.</i></a> <a><i>“Tasmā jātassa bhūtassa katassa saṅkhatassa nissaraṇaṃ paññāyatī”ti ayaṃ vevacanapaññatti nibbānassa, niyyānikapaññatti maggassa, nissaraṇapaññatti saṃsārato.</i></a> <a><i>Tenāha bhagavā “no cetaṃ, bhikkhave, abhavissā”ti.</i></a> <a><i>Tenāha āyasmā mahākaccāyano “ekaṃ bhagavā dhammaṃ, paññattīhi vividhāhi desetī”ti.</i></a></p>
<p class="endsutta"><a data-ref="ms27Ne_326"><i>Niyutto paññatti hāro.</i></a></p>
</article>
</section>
</div>
</body>
</html>
