<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne5">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Vibhaṅga 2</i></a></p>
<h1><a><i>Vicayahāravibhaṅga</i></a></h1>
</div>
<p><a data-ref="sc1, ms27Ne_102, msdiv11"><i>Tattha katamo vicayo hāro?</i></a> <a><i>“Yaṃ pucchitañca vissajjitañcā”ti gāthā, ayaṃ vicayo hāro.</i></a></p>
<p><a data-var="visajjanaṃ → vissajjanaṃ (bj, pts-vp-pli1, mr)" data-ref="sc2, ms27Ne_103"><i>Kiṃ vicinati?</i></a> <a><i>Padaṃ vicinati, pañhaṃ vicinati, visajjanaṃ vicinati, pubbāparaṃ vicinati, assādaṃ vicinati, ādīnavaṃ vicinati, nissaraṇaṃ vicinati, phalaṃ vicinati, upāyaṃ vicinati, āṇattiṃ vicinati, anugītiṃ vicinati, sabbe nava suttante vicinati.</i></a> <a><i>Yathā kiṃ bhave, yathā āyasmā ajito pārāyane bhagavantaṃ pañhaṃ pucchati—</i></a></p>
<blockquote class="gatha">
<p><a data-ref="sc3, ms27Ne_104"><i>“Kenassu nivuto loko,</i></a> <span class="speaker"><a><i>(iccāyasmā ajito)</i></a></span><br>
<a><i>Kenassu nappakāsati;</i></a><br>
<a><i>Kissābhilepanaṃ brūsi,</i></a><br>
<a><i>Kiṃ su tassa mahabbhayan”ti.</i></a></p>
</blockquote>
<p><a data-ref="sc4, pts-vp-pli11, ms27Ne_105"><i>Imāni cattāri padāni pucchitāni, so eko pañho.</i></a> <a><i>Kasmā?</i></a> <a><i>Ekavatthupariggahā, evañhi āha—</i></a> <a><i>“kenassu nivuto loko”ti lokādhiṭṭhānaṃ pucchati, “kenassu nappakāsatī”ti lokassa appakāsanaṃ pucchati, “kissābhilepanaṃ brūsī”ti lokassa abhilepanaṃ pucchati, “kiṃsu tassa mahabbhayan”ti tasseva lokassa mahābhayaṃ pucchati.</i></a> <a><i>Loko tividho kilesaloko bhavaloko indriyaloko.</i></a></p>
<p><a data-ref="sc5, ms27Ne_106"><i>Tattha visajjanā—</i></a></p>
<blockquote class="gatha">
<p><a data-ref="sc6, ms27Ne_107"><i>“Avijjāya nivuto loko,</i></a> <span class="speaker"><a><i>(ajitāti bhagavā)</i></a></span><br>
<a data-var="Vivicchā → vevicchā (^snp5.2#87 [Ajitamāṇavapucchā])"><i>Vivicchā pamādā nappakāsati;</i></a><br>
<a><i>Jappābhilepanaṃ brūmi,</i></a><br>
<a><i>Dukkhamassa mahabbhayan”ti.</i></a></p>
</blockquote>
<p><a data-ref="sc7, ms27Ne_108"><i>Imāni cattāri padāni imehi catūhi padehi visajjitāni paṭhamaṃ paṭhamena, dutiyaṃ dutiyena, tatiyaṃ tatiyena, catutthaṃ catutthena.</i></a></p>
<p><a data-ref="sc8, ms27Ne_109"><i>“Kenassu nivuto loko”ti pañhe “avijjāya nivuto loko”ti visajjanā.</i></a> <a><i>Nīvaraṇehi nivuto loko, avijjānīvaraṇā hi sabbe sattā.</i></a> <a><i>Yathāha bhagavā “sabbasattānaṃ, bhikkhave, sabbapāṇānaṃ sabbabhūtānaṃ pariyāyato ekameva nīvaraṇaṃ vadāmi yadidaṃ avijjā, avijjānīvaraṇā hi sabbe sattā.</i></a> <a><i>Sabbasova, bhikkhave, avijjāya nirodhā cāgā paṭinissaggā natthi sattānaṃ nīvaraṇanti vadāmī”ti.</i></a> <a><i>Tena ca paṭhamassa padassa visajjanā yuttā.</i></a></p>
<p><a data-ref="sc9, ms27Ne_110"><i>“Kenassu nappakāsatī”ti pañhe “vivicchā pamādā nappakāsatī”ti visajjanā.</i></a> <a><i>Yo puggalo nīvaraṇehi nivuto, so vivicchati.</i></a> <a><i>Vivicchā nāma vuccati vicikicchā.</i></a> <a><i>So vicikicchanto nābhisaddahati, na abhisaddahanto vīriyaṃ nārabhati akusalānaṃ dhammānaṃ pahānāya kusalānaṃ dhammānaṃ sacchikiriyāya.</i></a> <a><i>So idhappamādamanuyutto viharati pamatto, sukke dhamme na uppādiyati, tassa te anuppādiyamānā nappakāsanti, yathāha bhagavā—</i></a></p>
<blockquote class="gatha">
<p><a data-var="pakāsanti → pakāsenti (^dhp290-305#297.1 [290. Attanopubbakammavatthu/297. Cūḷasubhaddāvatthu])" data-ref="sc10, ms27Ne_111"><i>“Dūre santo pakāsanti,</i></a><br>
<a><i>himavantova pabbato;</i></a><br>
<a><i>Asantettha na dissanti,</i></a><br>
<a data-var="rattiṃ khittā → rattikhittā (bj, pts-vp-pli1)"><i>rattiṃ khittā yathā sarā;</i></a><br>
<a><i>Te guṇehi pakāsanti,</i></a><br>
<a><i>kittiyā ca yasena cā”ti.</i></a></p>
</blockquote>
<p><a data-ref="sc11, pts-vp-pli12, ms27Ne_112"><i>Tena ca dutiyassa padassa visajjanā yuttā.</i></a></p>
<p><a data-ref="sc12, ms27Ne_113"><i>“Kissābhilepanaṃ brūsī”ti pañhe “jappābhilepanaṃ brūmī”ti visajjanā.</i></a> <a><i>Jappā nāma vuccati taṇhā.</i></a> <a><i>Sā kathaṃ abhilimpati?</i></a> <a><i>Yathāha bhagavā—</i></a></p>
<blockquote class="gatha">
<p><a data-ref="sc13, ms27Ne_114"><i>“Ratto atthaṃ na jānāti,</i></a><br>
<a><i>ratto dhammaṃ na passati;</i></a><br>
<a data-var="Andhantamaṃ → andhatamaṃ (pts-vp-pli1, mr)"><i>Andhantamaṃ tadā hoti,</i></a><br>
<a><i>yaṃ rāgo sahate naran”ti.</i></a></p>
</blockquote>
<p><a data-ref="sc14, ms27Ne_115"><i>Sāyaṃ taṇhā āsattibahulassa puggalassa “evaṃ abhijappā”ti karitvā tattha loko abhilitto nāma bhavati, tena ca tatiyassa padassa visajjanā yuttā.</i></a></p>
<p><a data-ref="sc15, ms27Ne_116"><i>“Kiṃ su tassa mahabbhayan”ti pañhe “dukkhamassa mahabbhayan”ti visajjanā.</i></a> <a><i>Duvidhaṃ dukkhaṃ—</i></a> <a><i>kāyikañca cetasikañca.</i></a> <a><i>Yaṃ kāyikaṃ idaṃ dukkhaṃ, yaṃ cetasikaṃ idaṃ domanassaṃ.</i></a> <a><i>Sabbe sattā hi dukkhassa ubbijjanti, natthi bhayaṃ dukkhena samasamaṃ, kuto vā pana tassa uttaritaraṃ?</i></a> <a><i>Tisso dukkhatā—</i></a> <a><i>dukkhadukkhatā saṅkhāradukkhatā vipariṇāmadukkhatā.</i></a> <a><i>Tattha loko odhaso kadāci karahaci dukkhadukkhatāya muccati.</i></a> <a><i>Tathā vipariṇāmadukkhatāya.</i></a> <a><i>Taṃ kissa hetu?</i></a> <a><i>Honti loke appābādhāpi dīghāyukāpi.</i></a> <a><i>Saṅkhāradukkhatāya pana loko anupādisesāya nibbānadhātuyā muccati, tasmā saṅkhāradukkhatā dukkhaṃ lokassāti katvā dukkhamassa mahabbhayanti.</i></a> <a><i>Tena ca catutthassa padassa visajjanā yuttā.</i></a> <a><i>Tenāha bhagavā “avijjāya nivuto loko”ti.</i></a></p>
<blockquote class="gatha">
<p><a data-ref="sc16, ms27Ne_117"><i>“Savanti sabbadhi sotā,</i></a> <span class="speaker"><a><i>(iccāyasmā ajito)</i></a></span><br>
<a><i>Sotānaṃ kiṃ nivāraṇaṃ;</i></a><br>
<a><i>Sotānaṃ saṃvaraṃ brūhi,</i></a><br>
<a data-var="pidhīyare → pithīyareti (bj); pidhiyyare (pts-vp-pli1, mr)"><i>Kena sotā pidhīyare”.</i></a></p>
</blockquote>
<p><a data-ref="sc17, pts-vp-pli13, ms27Ne_118"><i>Imāni cattāri padāni pucchitāni.</i></a> <a><i>Te dve pañhā.</i></a> <a><i>Kasmā?</i></a> <a><i>Ime hi batvādhivacanena pucchitā.</i></a> <a><i>Evaṃ samāpannassa lokassa evaṃ saṃkiliṭṭhassa kiṃ lokassa vodānaṃ vuṭṭhānamiti, evañhi āha.</i></a></p>
<p><a data-ref="sc18, ms27Ne_119"><i>**Savanti sabbadhi sotā**ti asamāhitassa savanti abhijjhābyāpādappamādabahulassa.</i></a> <a><i>Tattha yā abhijjhā ayaṃ lobho akusalamūlaṃ, yo byāpādo ayaṃ doso akusalamūlaṃ, yo pamādo ayaṃ moho akusalamūlaṃ.</i></a> <a><i>Tassevaṃ asamāhitassa chasu āyatanesu taṇhā savanti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā, yathāha bhagavā—</i></a></p>
<p><a data-var="amanāpikesu → amanāpiyesu (mr)" data-ref="sc19, ms27Ne_120"><i>“Savatī”ti ca kho, bhikkhave, channetaṃ ajjhattikānaṃ āyatanānaṃ adhivacanaṃ.</i></a> <a><i>Cakkhu savati manāpikesu rūpesu, amanāpikesu paṭihaññatīti.</i></a> <a><i>Sotaṃ …pe…</i></a> <a><i>ghānaṃ …</i></a> <a><i>jivhā …</i></a> <a><i>kāyo …</i></a> <a><i>mano savati manāpikesu dhammesu amanāpikesu paṭihaññatīti.</i></a> <a><i>Iti sabbā ca savati, sabbathā ca savati.</i></a> <a><i>Tenāha “savanti sabbadhi sotā”ti.</i></a></p>
<p><a data-ref="sc20, ms27Ne_121"><i>“Sotānaṃ kiṃ nivāraṇan”ti pariyuṭṭhānavighātaṃ pucchati, idaṃ vodānaṃ.</i></a> <a><i>“Sotānaṃ saṃvaraṃ brūhi, kena sotā pidhīyare”ti anusayasamugghātaṃ pucchati, idaṃ vuṭṭhānaṃ.</i></a></p>
<p><a data-ref="sc21, ms27Ne_122"><i>Tattha visajjanā—</i></a></p>
<blockquote class="gatha">
<p><a data-ref="sc22, ms27Ne_123"><i>“Yāni sotāni lokasmiṃ,</i></a> <span class="speaker"><a><i>(ajitāti bhagavā)</i></a></span><br>
<a><i>Sati tesaṃ nivāraṇaṃ;</i></a><br>
<a><i>Sotānaṃ saṃvaraṃ brūmi,</i></a><br>
<a><i>Paññāyete pidhīyare”ti.</i></a></p>
</blockquote>
<p><a data-ref="sc23, pts-vp-pli14, ms27Ne_124"><i>Kāyagatāya satiyā bhāvitāya bahulīkatāya cakkhu nāviñchati manāpikesu rūpesu, amanāpikesu na paṭihaññati, sotaṃ …pe…</i></a> <a><i>ghānaṃ …</i></a> <a><i>jivhā …</i></a> <a><i>kāyo …</i></a> <a><i>mano nāviñchati manāpikesu dhammesu, amanāpikesu na paṭihaññati.</i></a> <a><i>Kena kāraṇena?</i></a> <a><i>Saṃvutanivāritattā indriyānaṃ.</i></a> <a><i>Kena te saṃvutanivāritā?</i></a> <a><i>Satiārakkhena.</i></a> <a><i>Tenāha bhagavā—</i></a> <a><i>“sati tesaṃ nivāraṇan”ti.</i></a></p>
<p><a data-var="Kissa → tassa (bj)" data-ref="sc24, ms27Ne_125"><i>Paññāya anusayā pahīyanti, anusayesu pahīnesu pariyuṭṭhānā pahīyanti.</i></a> <a><i>Kissa, anusayassa pahīnattā?</i></a> <a><i>Taṃ yathā khandhavantassa rukkhassa anavasesamūluddharaṇe kate pupphaphalapallavaṅkurasantati samucchinnā bhavati.</i></a> <a><i>Evaṃ anusayesu pahīnesu pariyuṭṭhānasantati samucchinnā bhavati pidahitā paṭicchannā.</i></a> <a><i>Kena?</i></a> <a><i>Paññāya.</i></a> <a><i>Tenāha bhagavā “paññāyete pidhīyare”ti.</i></a></p>
<blockquote class="gatha">
<p><a data-ref="sc25, ms27Ne_126"><i>“Paññā ceva sati ca,</i></a> <span class="speaker"><a><i>(iccāyasmā ajito)</i></a></span><br>
<a><i>Nāmarūpañca mārisa;</i></a><br>
<a><i>Etaṃ me puṭṭho pabrūhi,</i></a><br>
<a><i>Katthetaṃ uparujjhatī”ti.</i></a></p>
<p><a data-var="apucchi → āpucchi (bj); maṃ pucchi (mr)" data-ref="sc26, ms27Ne_127"><i>“Yametaṃ pañhaṃ apucchi,</i></a><br>
<a><i>ajita taṃ vadāmi te;</i></a><br>
<a><i>Yattha nāmañca rūpañca,</i></a><br>
<a><i>asesaṃ uparujjhati;</i></a><br>
<a><i>Viññāṇassa nirodhena,</i></a><br>
<a><i>etthetaṃ uparujjhatī”ti.</i></a></p>
</blockquote>
<p><a data-var="pañhe → pañho (bj, pts-vp-pli1, mr)" data-ref="sc27, ms27Ne_128"><i>Ayaṃ pañhe anusandhiṃ pucchati.</i></a> <a data-var="avijjāvasesā → avijjā ca niravasesā (bj, pts-vp-pli1, mr)"><i>Anusandhiṃ pucchanto kiṃ pucchati?</i></a> <a><i>Anupādisesaṃ nibbānadhātuṃ.</i></a> <a><i>Tīṇi ca saccāni saṅkhatāni nirodhadhammāni dukkhaṃ samudayo maggo, nirodho asaṅkhato.</i></a> <a><i>Tattha samudayo dvīsu bhūmīsu pahīyati dassanabhūmiyā ca bhāvanābhūmiyā ca.</i></a> <a><i>Dassanena tīṇi saṃyojanāni pahīyanti sakkāyadiṭṭhi vicikicchā sīlabbataparāmāso, bhāvanāya satta saṃyojanāni pahīyanti kāmacchando byāpādo rūparāgo arūparāgo māno uddhaccaṃ avijjāvasesā.</i></a> <a><i>Tedhātuke imāni dasa saṃyojanāni pañcorambhāgiyāni pañcuddhambhāgiyāni.</i></a></p>
<p><a data-ref="sc28, pts-vp-pli15, ms27Ne_129, msdiv12"><i>Tattha tīṇi saṃyojanāni sakkāyadiṭṭhi vicikicchā sīlabbataparāmāso anaññātaññassāmītindriyaṃ adhiṭṭhāya nirujjhanti.</i></a> <a><i>Satta saṃyojanāni kāmacchando byāpādo rūparāgo arūparāgo māno uddhaccaṃ avijjāvasesā aññindriyaṃ adhiṭṭhāya nirujjhanti.</i></a> <a><i>Yaṃ pana evaṃ jānāti “khīṇā me jātī”ti, idaṃ khaye ñāṇaṃ.</i></a> <a><i>“Nāparaṃ itthattāyā”ti pajānāti, idaṃ anuppāde ñāṇaṃ.</i></a> <a><i>Imāni dve ñāṇāni aññātāvindriyaṃ.</i></a> <a><i>Tattha yañca anaññātaññassāmītindriyaṃ yañca aññindriyaṃ, imāni aggaphalaṃ arahattaṃ pāpuṇantassa nirujjhanti, tattha yañca khaye ñāṇaṃ yañca anuppāde ñāṇaṃ, imāni dve ñāṇāni ekapaññā.</i></a></p>
<p><a data-ref="sc29, ms27Ne_130"><i>Api ca ārammaṇasaṅketena dve nāmāni labbhanti, “khīṇā me jātī”ti pajānantassa khaye ñāṇanti nāmaṃ labhati, “nāparaṃ itthattāyā”ti pajānantassa anuppāde ñāṇanti nāmaṃ labhati.</i></a> <a><i>Sā pajānanaṭṭhena paññā, yathādiṭṭhaṃ apilāpanaṭṭhena sati.</i></a></p>
<p><a data-ref="sc30, ms27Ne_131, msdiv13"><i>Tattha ye pañcupādānakkhandhā, idaṃ nāmarūpaṃ.</i></a> <a><i>Tattha ye phassapañcamakā dhammā, idaṃ nāmaṃ.</i></a> <a><i>Yāni pañcindriyāni rūpāni, idaṃ rūpaṃ.</i></a> <a><i>Tadubhayaṃ nāmarūpaṃ viññāṇasampayuttaṃ tassa nirodhaṃ bhagavantaṃ pucchanto āyasmā ajito pārāyane evamāha—</i></a></p>
<blockquote class="gatha">
<p><a data-ref="sc31, ms27Ne_132"><i>“Paññā ceva sati ca,</i></a><br>
<a><i>nāmarūpañca mārisa;</i></a><br>
<a><i>Etaṃ me puṭṭho pabrūhi,</i></a><br>
<a><i>katthetaṃ uparujjhatī”ti.</i></a></p>
</blockquote>
<p><a data-ref="sc32, pts-vp-pli16, ms27Ne_133"><i>Tattha sati ca paññā ca cattāri indriyāni, sati dve indriyāni satindriyañca samādhindriyañca, paññā dve indriyāni paññindriyañca vīriyindriyañca.</i></a> <a><i>Yā imesu catūsu indriyesu saddahanā okappanā, idaṃ saddhindriyaṃ.</i></a> <a><i>Tattha yā saddhādhipateyyā cittekaggatā, ayaṃ chandasamādhi.</i></a> <a><i>Samāhite citte kilesānaṃ vikkhambhanatāya paṭisaṅkhānabalena vā bhāvanābalena vā, idaṃ pahānaṃ.</i></a> <a><i>Tattha ye assāsapassāsā vitakkavicārā saññāvedayitā sarasaṅkappā, ime saṅkhārā.</i></a> <a><i>Iti purimako ca chandasamādhi, kilesavikkhambhanatāya ca pahānaṃ ime ca saṅkhārā, tadubhayaṃ chandasamādhippadhānasaṅkhārasamannāgataṃ iddhipādaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.</i></a> <a><i>Tattha yā vīriyādhipateyyā cittekaggatā, ayaṃ vīriyasamādhi …pe…</i></a> <a><i>tattha yā cittādhipateyyā cittekaggatā, ayaṃ cittasamādhi …pe…</i></a> <a><i>tattha yā vīmaṃsādhipateyyā cittekaggatā, ayaṃ vīmaṃsāsamādhi.</i></a> <a><i>Samāhite citte kilesānaṃ vikkhambhanatāya paṭisaṅkhānabalena vā bhāvanābalena vā, idaṃ pahānaṃ.</i></a> <a><i>Tattha ye assāsapassāsā vitakkavicārā saññāvedayitā sarasaṅkappā, ime saṅkhārā.</i></a> <a><i>Iti purimako ca vīmaṃsāsamādhi, kilesavikkhambhanatāya ca pahānaṃ ime ca saṅkhārā, tadubhayaṃ vīmaṃsāsamādhippadhānasaṅkhārasamannāgataṃ iddhipādaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.</i></a></p>
<p><a data-ref="sc33, ms27Ne_134, msdiv14"><i>Sabbo samādhi ñāṇamūlako ñāṇapubbaṅgamo ñāṇānuparivatti.</i></a></p>
<blockquote class="gatha">
<p><a data-ref="sc34, ms27Ne_135"><i>Yathā pure tathā pacchā,</i></a><br>
<a><i>yathā pacchā tathā pure;</i></a><br>
<a data-var="rattiṃ → ratti (pts-vp-pli1, mr)"><i>Yathā divā tathā rattiṃ,</i></a><br>
<a><i>yathā rattiṃ tathā divā.</i></a></p>
</blockquote>
<p><a data-var="nibbattayati → nibbattiyati (mr)" data-ref="sc35, pts-vp-pli17, ms27Ne_136"><i>Iti vivaṭena cetasā apariyonaddhena sappabhāsaṃ cittaṃ bhāveti.</i></a> <a><i>Pañcindriyāni kusalāni cittasahabhūni citte uppajjamāne uppajjanti, citte nirujjhamāne nirujjhanti.</i></a> <a><i>Nāmarūpañca viññāṇahetukaṃ viññāṇapaccayā nibbattaṃ, tassa maggena hetu upacchinno, viññāṇaṃ anāhāraṃ anabhinanditaṃ appaṭisandhikaṃ taṃ nirujjhati.</i></a> <a><i>Nāmarūpamapi ahetu appaccayaṃ punabbhavaṃ na nibbattayati.</i></a> <a><i>Evaṃ viññāṇassa nirodhā paññā ca sati ca nāmarūpañca nirujjhati.</i></a> <a><i>Tenāha bhagavā—</i></a></p>
<blockquote class="gatha">
<p><a data-ref="sc36, ms27Ne_137"><i>“Yametaṃ pañhaṃ apucchi,</i></a><br>
<a><i>ajita taṃ vadāmi te;</i></a><br>
<a><i>Yattha nāmañca rūpañca,</i></a><br>
<a><i>asesaṃ uparujjhati;</i></a><br>
<a><i>Viññāṇassa nirodhena,</i></a><br>
<a><i>etthetaṃ uparujjhatī”ti.</i></a></p>
<p><a data-ref="sc37, ms27Ne_138"><i>“Ye ca saṅkhātadhammāse,</i></a> <span class="speaker"><a><i>(iccāyasmā ajito)</i></a></span><br>
<a><i>Ye ca sekkhā puthū idha;</i></a><br>
<a><i>Tesaṃ me nipako iriyaṃ,</i></a><br>
<a><i>Puṭṭho pabrūhi mārisā”ti.</i></a></p>
</blockquote>
<p><a data-ref="sc38, ms27Ne_139, msdiv15"><i>Imāni tīṇi padāni pucchitāni, te tayo pañhā.</i></a> <a><i>Kissa?</i></a> <a><i>Sekhāsekhavipassanāpubbaṅgamappahānayogena, evañhi āha.</i></a> <a><i>“Ye ca saṅkhātadhammāse”ti arahattaṃ pucchati, “ye ca sekkhā puthū idhā”ti sekhaṃ pucchati, “tesaṃ me nipako iriyaṃ, puṭṭho pabrūhi mārisā”ti vipassanāpubbaṅgamaṃ pahānaṃ pucchati.</i></a></p>
<p><a data-ref="sc39, ms27Ne_140"><i>Tattha visajjanā—</i></a></p>
<blockquote class="gatha">
<p><a data-ref="sc40, ms27Ne_141"><i>“Kāmesu nābhigijjheyya,</i></a> <span class="speaker"><a><i>(ajitāti bhagavā)</i></a></span><br>
<a><i>Manasānāvilo siyā;</i></a><br>
<a><i>Kusalo sabbadhammānaṃ,</i></a><br>
<a><i>Sato bhikkhu paribbaje”ti.</i></a></p>
</blockquote>
<p><a data-ref="sc41, ms27Ne_142"><i>Bhagavato sabbaṃ kāyakammaṃ ñāṇapubbaṅgamaṃ ñāṇānuparivatti, sabbaṃ vacīkammaṃ ñāṇapubbaṅgamaṃ ñāṇānuparivatti, sabbaṃ manokammaṃ ñāṇapubbaṅgamaṃ ñāṇānuparivatti.</i></a> <a><i>Atīte aṃse appaṭihatañāṇadassanaṃ, anāgate aṃse appaṭihatañāṇadassanaṃ, paccuppanne aṃse appaṭihatañāṇadassanaṃ.</i></a></p>
<p><a data-ref="sc42, pts-vp-pli18, ms27Ne_143"><i>Ko ca ñāṇadassanassa paṭighāto?</i></a> <a><i>Yaṃ anicce dukkhe anattani ca aññāṇaṃ adassanaṃ, ayaṃ ñāṇadassanassa paṭighāto.</i></a> <a><i>Yathā idha puriso tārakarūpāni passeyya, no ca gaṇanasaṅketena jāneyya, ayaṃ ñāṇadassanassa paṭighāto.</i></a></p>
<p><a data-ref="sc43, ms27Ne_144"><i>Bhagavato pana appaṭihatañāṇadassanaṃ, anāvaraṇañāṇadassanā hi buddhā bhagavanto.</i></a> <a><i>Tattha sekhena dvīsu dhammesu cittaṃ rakkhitabbaṃ gedhā ca rajanīyesu dhammesu, dosā ca pariyuṭṭhānīyesu.</i></a> <a><i>Tattha yā icchā mucchā patthanā piyāyanā kīḷanā, taṃ bhagavā nivārento evamāha—</i></a> <a><i>“kāmesu nābhigijjheyyā”ti.</i></a></p>
<p><a data-ref="sc44, ms27Ne_145"><i>“Manasānāvilo siyā”ti pariyuṭṭhānavighātaṃ āha.</i></a> <a><i>Tathā hi sekho abhigijjhanto asamuppannañca kilesaṃ uppādeti, uppannañca kilesaṃ phātiṃ karoti.</i></a> <a><i>Yo pana anāvilasaṅkappo anabhigijjhanto vāyamati, so anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati.</i></a> <a><i>So uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati.</i></a> <a><i>So anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati.</i></a> <a><i>So uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.</i></a></p>
<p><a data-var="Katame → katame ca (bj)" data-ref="sc45, pts-vp-pli19, ms27Ne_146, msdiv16"><i>Katame anuppannā pāpakā akusalā dhammā?</i></a> <a><i>Kāmavitakko byāpādavitakko vihiṃsāvitakko, ime anuppannā pāpakā akusalā dhammā.</i></a> <a><i>Katame uppannā pāpakā akusalā dhammā?</i></a> <a><i>Anusayā akusalamūlāni, ime uppannā pāpakā akusalā dhammā.</i></a> <a><i>Katame anuppannā kusalā dhammā?</i></a> <a><i>Yāni sotāpannassa indriyāni, ime anuppannā kusalā dhammā.</i></a> <a><i>Katame uppannā kusalā dhammā?</i></a> <a><i>Yāni aṭṭhamakassa indriyāni, ime uppannā kusalā dhammā.</i></a></p>
<p><a data-ref="sc46, ms27Ne_147"><i>Yena kāmavitakkaṃ vāreti, idaṃ satindriyaṃ.</i></a> <a><i>Yena byāpādavitakkaṃ vāreti, idaṃ samādhindriyaṃ.</i></a> <a><i>Yena vihiṃsāvitakkaṃ vāreti, idaṃ vīriyindriyaṃ.</i></a> <a><i>Yena uppannuppanne pāpake akusale dhamme pajahati vinodeti byantīkaroti anabhāvaṃ gameti nādhivāseti, idaṃ paññindriyaṃ.</i></a> <a><i>Yā imesu catūsu indriyesu saddahanā okappanā, idaṃ saddhindriyaṃ.</i></a></p>
<p><a data-ref="sc47, ms27Ne_148"><i>Tattha saddhindriyaṃ kattha daṭṭhabbaṃ?</i></a> <a><i>Catūsu sotāpattiyaṅgesu.</i></a> <a><i>Vīriyindriyaṃ kattha daṭṭhabbaṃ?</i></a> <a><i>Catūsu sammappadhānesu.</i></a> <a><i>Satindriyaṃ kattha daṭṭhabbaṃ?</i></a> <a><i>Catūsu satipaṭṭhānesu.</i></a> <a><i>Samādhindriyaṃ kattha daṭṭhabbaṃ?</i></a> <a><i>Catūsu jhānesu.</i></a> <a><i>Paññindriyaṃ kattha daṭṭhabbaṃ?</i></a> <a><i>Catūsu ariyasaccesu.</i></a> <a><i>Evaṃ sekho sabbehi kusalehi dhammehi appamatto vutto bhagavatā anāvilatāya manasā.</i></a> <a><i>Tenāha bhagavā “manasānāvilo siyā”ti.</i></a></p>
<p><a data-ref="sc48, ms27Ne_149, msdiv17"><i>“Kusalo sabbadhammānan”ti loko nāma tividho kilesaloko bhavaloko indriyaloko.</i></a> <a><i>Tattha kilesalokena bhavaloko samudāgacchati, so indriyāni nibbatteti, indriyesu bhāviyamānesu neyyassa pariññā bhavati.</i></a> <a><i>Sā duvidhena upaparikkhitabbā dassanapariññāya ca bhāvanāpariññāya ca.</i></a> <a><i>Yadā hi sekho ñeyyaṃ parijānāti, tadā nibbidāsahagatehi saññāmanasikārehi neyyaṃ pariññātaṃ bhavati.</i></a> <a><i>Tassa dve dhammā kosallaṃ gacchanti—</i></a> <a><i>dassanakosallañca bhāvanākosallañca.</i></a></p>
<p><a data-ref="sc49, pts-vp-pli20, ms27Ne_150"><i>Taṃ ñāṇaṃ pañcavidhena veditabbaṃ—</i></a> <a><i>abhiññā pariññā pahānaṃ bhāvanā sacchikiriyā.</i></a> <a><i>Tattha katamā abhiññā?</i></a> <a><i>Yaṃ dhammānaṃ salakkhaṇe ñāṇaṃ dhammapaṭisambhidā ca atthapaṭisambhidā ca, ayaṃ abhiññā.</i></a></p>
<p><a data-var="nibbattenti → nibbattayanti (pts-vp-pli1); nibbattāpenti (mr)" data-ref="sc50, ms27Ne_151"><i>Tattha katamā pariññā?</i></a> <a><i>Evaṃ abhijānitvā yā parijānanā “idaṃ kusalaṃ, idaṃ akusalaṃ, idaṃ sāvajjaṃ, idaṃ anavajjaṃ, idaṃ kaṇhaṃ, idaṃ sukkaṃ, idaṃ sevitabbaṃ, idaṃ na sevitabbaṃ, ime dhammā evaṃgahitā, idaṃ phalaṃ nibbattenti, tesaṃ evaṃgahitānaṃ ayaṃ attho”ti, ayaṃ pariññā.</i></a></p>
<p><a data-ref="sc51, ms27Ne_152"><i>Evaṃ parijānitvā tayo dhammā avasiṭṭhā bhavanti pahātabbā bhāvetabbā sacchikātabbā ca.</i></a> <a><i>Tattha katame dhammā pahātabbā?</i></a> <a><i>Ye akusalā.</i></a> <a><i>Tattha katame dhammā bhāvetabbā?</i></a> <a><i>Ye kusalā.</i></a> <a><i>Tattha katame dhammā sacchikātabbā?</i></a> <a><i>Yaṃ asaṅkhataṃ.</i></a> <a><i>Yo evaṃ jānāti ayaṃ vuccati atthakusalo dhammakusalo kalyāṇatākusalo phalatākusalo, āyakusalo apāyakusalo upāyakusalo mahatā kosallena samannāgatoti, tenāha bhagavā “kusalo sabbadhammānan”ti.</i></a></p>
<p><a data-var="samiñjite → sammiñjite (bj, pts-vp-pli1)" data-ref="sc52, pts-vp-pli21, ms27Ne_153"><i>“Sato bhikkhu paribbaje”ti tena diṭṭhadhammasukhavihāratthaṃ abhikkante paṭikkante ālokite vilokite samiñjite pasārite saṅghāṭipattacīvaradhāraṇe asite pīte khāyite sāyite uccārapassāvakamme gate ṭhite nisinne sutte jāgarite bhāsite tuṇhibhāve satena sampajānena vihātabbaṃ.</i></a> <a><i>Imā dve cariyā anuññātā bhagavatā ekā visuddhānaṃ, ekā visujjhantānaṃ.</i></a> <a><i>Ke visuddhā?</i></a> <a><i>Arahanto.</i></a> <a><i>Ke visujjhantā?</i></a> <a><i>Sekkhā.</i></a> <a><i>Katakiccāni hi arahato indriyāni.</i></a> <a><i>Yaṃ bojjhaṃ, taṃ catubbidhaṃ dukkhassa pariññābhisamayena samudayassa pahānābhisamayena maggassa bhāvanābhisamayena nirodhassa sacchikiriyābhisamayena, idaṃ catubbidhaṃ bojjhaṃ yo evaṃ jānāti, ayaṃ vuccati sato abhikkamati sato paṭikkamati khayā rāgassa khayā dosassa khayā mohassa.</i></a> <a><i>Tenāha bhagavā “sato bhikkhu paribbaje”ti, tenāha—</i></a></p>
<blockquote class="gatha">
<p><a data-ref="sc53, ms27Ne_154"><i>“Kāmesu nābhigijjheyya,</i></a> <span class="speaker"><a><i>(ajitāti bhagavā)</i></a></span><br>
<a><i>Manasānāvilo siyā;</i></a><br>
<a><i>Kusalo sabbadhammānaṃ,</i></a><br>
<a><i>Sato bhikkhu paribbaje”ti.</i></a></p>
</blockquote>
<p><a data-var="samānetabbā → samānayitabbā (bj, pts-vp-pli1, mr)" data-ref="sc54, ms27Ne_155"><i>Evaṃ pucchitabbaṃ, evaṃ visajjitabbaṃ.</i></a> <a><i>Suttassa ca anugīti atthato ca byañjanato ca samānetabbā.</i></a> <a><i>Atthāpagataṃ hi byañjanaṃ samphappalāpaṃ bhavati.</i></a> <a><i>Dunnikkhittassa padabyañjanassa atthopi dunnayo bhavati, tasmā atthabyañjanūpetaṃ saṅgāyitabbaṃ.</i></a> <a><i>Suttañca pavicinitabbaṃ.</i></a> <a><i>Kiṃ idaṃ suttaṃ āhacca vacanaṃ anusandhivacanaṃ nītatthaṃ neyyatthaṃ saṃkilesabhāgiyaṃ nibbedhabhāgiyaṃ asekkhabhāgiyaṃ?</i></a> <a><i>Kuhiṃ imassa suttassa sabbāni saccāni passitabbāni, ādimajjhapariyosāneti?</i></a> <a><i>Evaṃ suttaṃ pavicetabbaṃ.</i></a> <a><i>Tenāha āyasmā mahākaccāyano—</i></a> <a><i>“yaṃ pucchitañca vissajjitañca, suttassa yā ca anugītī”ti.</i></a></p>
<p class="endsutta"><a data-ref="ms27Ne_156"><i>Niyutto vicayo hāro.</i></a></p>
</article>
</section>
</div>
</body>
</html>
