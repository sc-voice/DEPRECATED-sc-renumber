<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne20">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Sampāta 1</i></a></p>
<h1><a><i>Desanāhārasampāta</i></a></h1>
</div>
<blockquote class="gatha">
<p><a data-ref="sc1, pts-vp-pli85, ms27Ne_443, msdiv52"><i>“Soḷasa hārā paṭhamaṃ,</i></a><br>
<a><i>Disalocanato disā viloketvā;</i></a><br>
<a><i>Saṅkhipiya aṅkusena hi,</i></a><br>
<a><i>Nayehi tīhi niddise suttan”ti.</i></a></p>
</blockquote>
<p><a data-ref="sc2, ms27Ne_444"><i>Vuttā, tassā niddeso kuhiṃ daṭṭhabbo?</i></a> <a><i>Hārasampāte.</i></a> <a><i>Tattha katamo desanāhārasampāto?</i></a></p>
<blockquote class="gatha">
<p><a data-var="cittena → kāyena (^ud4.2#1 [Uddhatasutta])" data-ref="sc3, ms27Ne_445"><i>“Arakkhitena cittena,</i></a><br>
<a><i>micchādiṭṭhihatena ca;</i></a><br>
<a><i>Thinamiddhābhibhūtena,</i></a><br>
<a><i>vasaṃ mārassa gacchatī”ti.</i></a></p>
</blockquote>
<p><a data-ref="sc4, ms27Ne_446"><i>**Arakkhitena cittenā**ti kiṃ desayati, pamādaṃ taṃ maccuno padaṃ.</i></a> <a><i>**Micchādiṭṭhihatena cā**ti micchādiṭṭhihataṃ nāma vuccati yadā “anicce niccan”ti passati, so vipallāso.</i></a> <a><i>So pana vipallāso kiṃlakkhaṇo?</i></a> <a><i>Viparītaggāhalakkhaṇo vipallāso.</i></a> <a><i>So kiṃ vipallāsayati?</i></a> <a><i>Tayo dhamme saññaṃ cittaṃ diṭṭhimiti.</i></a> <a><i>So kuhiṃ vipallāsayati?</i></a> <a><i>Catūsu attabhāvavatthūsu, rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ.</i></a> <a><i>Evaṃ vedanaṃ …pe…</i></a> <a><i>saññaṃ …pe…</i></a> <a><i>saṅkhāre …pe…</i></a> <a><i>viññāṇaṃ attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ.</i></a></p>
<p><a data-ref="sc5, pts-vp-pli86, ms27Ne_447"><i>Tattha rūpaṃ paṭhamaṃ vipallāsavatthu “asubhe subhan”ti.</i></a> <a><i>Vedanā dutiyaṃ vipallāsavatthu “dukkhe sukhan”ti.</i></a> <a><i>Saññā saṅkhārā ca tatiyaṃ vipallāsavatthu “anattani attā”ti.</i></a> <a><i>Viññāṇaṃ catutthaṃ vipallāsavatthu “anicce niccan”ti.</i></a> <a><i>Dve dhammā cittassa saṃkilesā—</i></a> <a><i>taṇhā ca avijjā ca.</i></a> <a><i>Taṇhānivutaṃ cittaṃ dvīhi vipallāsehi vipallāsīyati “asubhe subhan”ti “dukkhe sukhan”ti.</i></a> <a><i>Diṭṭhinivutaṃ cittaṃ dvīhi vipallāsehi vipallāsīyati “anicce niccan”ti “anattani attā”ti.</i></a></p>
<p><a data-ref="sc6, ms27Ne_448"><i>Tattha yo diṭṭhivipallāso, so atītaṃ rūpaṃ attato samanupassati,</i></a> <a><i>atītaṃ vedanaṃ …pe…</i></a> <a><i>atītaṃ saññaṃ,</i></a> <a><i>atīte saṅkhāre …</i></a> <a><i>atītaṃ viññāṇaṃ attato samanupassati.</i></a> <a><i>Tattha yo taṇhāvipallāso, so anāgataṃ rūpaṃ abhinandati,</i></a> <a><i>anāgataṃ vedanaṃ …pe…</i></a> <a><i>anāgataṃ saññaṃ,</i></a> <a><i>anāgate saṅkhāre,</i></a> <a><i>anāgataṃ viññāṇaṃ abhinandati.</i></a> <a><i>Dve dhammā cittassa upakkilesā—</i></a> <a><i>taṇhā ca avijjā ca.</i></a> <a><i>Tāhi visujjhantaṃ cittaṃ visujjhati.</i></a> <a><i>Tesaṃ avijjānīvaraṇānaṃ taṇhāsaṃyojanānaṃ pubbā koṭi na paññāyati sandhāvantānaṃ saṃsarantānaṃ sakiṃ nirayaṃ sakiṃ tiracchānayoniṃ sakiṃ pettivisayaṃ sakiṃ asurakāyaṃ sakiṃ deve sakiṃ manusse.</i></a></p>
<p><a data-var="Thinaṃ → thīnaṃ (bj, pts-vp-pli1)" data-ref="sc7, ms27Ne_449"><i>**Thinamiddhābhibhūtenā**ti.</i></a> <a><i>Thinaṃ nāma yā cittassa akallatā akammaniyatā;</i></a> <a><i>middhaṃ nāma yaṃ kāyassa līnattaṃ.</i></a> <a><i>**Vasaṃ mārassa gacchatī**ti kilesamārassa ca sattamārassa ca vasaṃ gacchati, so hi nivuto saṃsārābhimukho hoti.</i></a> <a><i>Imāni bhagavatā dve saccāni desitāni dukkhaṃ samudayo ca.</i></a> <a><i>Tesaṃ bhagavā pariññāya ca pahānāya ca dhammaṃ deseti dukkhassa pariññāya samudayassa pahānāya.</i></a> <a><i>Yena ca parijānāti yena ca pajahati, ayaṃ maggo.</i></a> <a><i>Yaṃ taṇhāya avijjāya ca pahānaṃ, ayaṃ nirodho.</i></a> <a><i>Imāni cattāri saccāni.</i></a> <a><i>Tenāha bhagavā “arakkhitena cittenā”ti.</i></a> <a><i>Tenāhāyasmā mahākaccāyano “assādādīnavatā”ti.</i></a></p>
<p class="endsutta"><a data-ref="ms27Ne_450"><i>Niyutto desanāhārasampāto.</i></a></p>
</article>
</section>
</div>
</body>
</html>
