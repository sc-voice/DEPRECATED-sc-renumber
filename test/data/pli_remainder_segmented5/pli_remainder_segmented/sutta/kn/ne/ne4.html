<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne4">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Vibhaṅga 1</i></a></p>
<h1><a><i>Desanāhāravibhaṅga</i></a></h1>
</div>
<p><a data-ref="sc1, ms27Ne_52, msdiv5"><i>Tattha katamo desanāhāro?</i></a> <a><i>“Assādādīnavatā”ti gāthā ayaṃ desanāhāro.</i></a> <a><i>Kiṃ desayati?</i></a> <a><i>Assādaṃ ādīnavaṃ nissaraṇaṃ phalaṃ upāyaṃ āṇattiṃ.</i></a> <a><i>“Dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsessāmī”ti.</i></a></p>
<p><a data-ref="sc2, ms27Ne_53"><i>Tattha katamo assādo?</i></a></p>
<blockquote class="gatha">
<p><a data-ref="sc3, ms27Ne_54"><i>“Kāmaṃ kāmayamānassa,</i></a><br>
<a><i>tassa cetaṃ samijjhati;</i></a><br>
<a><i>Addhā pītimano hoti,</i></a><br>
<a><i>laddhā macco yadicchatī”ti.</i></a></p>
</blockquote>
<p class="endsutta"><a data-ref="ms27Ne_55"><i>Ayaṃ assādo. (1)</i></a></p>
<p><a data-ref="sc4, ms27Ne_56"><i>Tattha katamo ādīnavo?</i></a></p>
<blockquote class="gatha">
<p><a data-ref="sc5, pts-vp-pli6, ms27Ne_57"><i>“Tassa ce kāmayānassa,</i></a><br>
<a><i>chandajātassa jantuno;</i></a><br>
<a><i>Te kāmā parihāyanti,</i></a><br>
<a><i>sallaviddhova ruppatī”ti.</i></a></p>
</blockquote>
<p class="endsutta"><a data-ref="ms27Ne_58"><i>Ayaṃ ādīnavo. (2)</i></a></p>
<p><a data-ref="sc6, ms27Ne_59"><i>Tattha katamaṃ nissaraṇaṃ?</i></a></p>
<blockquote class="gatha">
<p><a data-ref="sc7, ms27Ne_60"><i>“Yo kāme parivajjeti,</i></a><br>
<a><i>sappasseva padā siro;</i></a><br>
<a><i>Somaṃ visattikaṃ loke,</i></a><br>
<a><i>sato samativattatī”ti.</i></a></p>
</blockquote>
<p class="endsutta"><a data-ref="ms27Ne_61"><i>Idaṃ nissaraṇaṃ. (3)</i></a></p>
<p><a data-ref="sc8, ms27Ne_62"><i>Tattha katamo assādo?</i></a></p>
<blockquote class="gatha">
<p><a data-ref="sc9, ms27Ne_63"><i>“Khettaṃ vatthuṃ hiraññaṃ vā,</i></a><br>
<a><i>gavāssaṃ dāsaporisaṃ;</i></a><br>
<a><i>Thiyo bandhū puthū kāme,</i></a><br>
<a><i>yo naro anugijjhatī”ti.</i></a></p>
</blockquote>
<p class="endsutta"><a data-ref="ms27Ne_64"><i>Ayaṃ assādo. (4)</i></a></p>
<p><a data-ref="sc10, ms27Ne_65"><i>Tattha katamo ādīnavo?</i></a></p>
<blockquote class="gatha">
<p><a data-ref="sc11, ms27Ne_66"><i>“Abalā naṃ balīyanti,</i></a><br>
<a><i>maddantenaṃ parissayā;</i></a><br>
<a><i>Tato naṃ dukkhamanveti,</i></a><br>
<a><i>nāvaṃ bhinnamivodakan”ti.</i></a></p>
</blockquote>
<p class="endsutta"><a data-ref="ms27Ne_67"><i>Ayaṃ ādīnavo. (5)</i></a></p>
<p><a data-ref="sc12, ms27Ne_68"><i>Tattha katamaṃ nissaraṇaṃ?</i></a></p>
<blockquote class="gatha">
<p><a data-ref="sc13, ms27Ne_69"><i>“Tasmā jantu sadā sato,</i></a><br>
<a><i>kāmāni parivajjaye;</i></a><br>
<a><i>Te pahāya tare oghaṃ,</i></a><br>
<a><i>nāvaṃ sitvāva pāragū”ti.</i></a></p>
</blockquote>
<p class="endsutta"><a data-ref="ms27Ne_70"><i>Idaṃ nissaraṇaṃ. (6)</i></a></p>
<p><a data-ref="sc14, ms27Ne_71"><i>Tattha katamaṃ phalaṃ?</i></a></p>
<blockquote class="gatha">
<p><a data-ref="sc15, ms27Ne_72"><i>“Dhammo have rakkhati dhammacāriṃ,</i></a><br>
<a><i>Chattaṃ mahantaṃ yatha vassakāle;</i></a><br>
<a><i>Esānisaṃso dhamme suciṇṇe,</i></a><br>
<a><i>Na duggatiṃ gacchati dhammacārī”ti.</i></a></p>
</blockquote>
<p class="endsutta"><a data-ref="ms27Ne_73"><i>Idaṃ phalaṃ. (7)</i></a></p>
<p><a data-ref="sc16, ms27Ne_74"><i>Tattha katamo upāyo?</i></a></p>
<blockquote class="gatha">
<p><a data-ref="sc17, ms27Ne_75"><i>“Sabbe saṅkhārā aniccāti,</i></a><br>
<a><i>…pe…</i></a></p>
<p><a data-ref="sc18, ms27Ne_76"><i>“Sabbe saṅkhārā dukkhāti,</i></a><br>
<a><i>…pe…</i></a></p>
<p><a data-ref="sc19, ms27Ne_77"><i>“Sabbe dhammā anattāti,</i></a><br>
<a><i>yadā paññāya passati;</i></a><br>
<a><i>Atha nibbindati dukkhe,</i></a><br>
<a><i>esa maggo visuddhiyā”ti.</i></a></p>
</blockquote>
<p class="endsutta"><a data-ref="ms27Ne_78"><i>Ayaṃ upāyo. (8)</i></a></p>
<p><a data-ref="sc20, pts-vp-pli7, ms27Ne_79"><i>Tattha katamā āṇatti?</i></a></p>
<blockquote class="gatha">
<p><a data-ref="sc21, ms27Ne_80"><i>“Cakkhumā visamānīva,</i></a><br>
<a><i>vijjamāne parakkame;</i></a><br>
<a><i>Paṇḍito jīvalokasmiṃ,</i></a><br>
<a><i>pāpāni parivajjaye”ti.</i></a></p>
</blockquote>
<p class="endsutta"><a data-ref="ms27Ne_81"><i>Ayaṃ āṇatti. (9)</i></a></p>
<p><a data-ref="sc22, ms27Ne_82"><i>Tattha katamaṃ phalaṃ?</i></a></p>
<blockquote class="gatha">
<p><a data-ref="sc23, ms27Ne_83"><i>“‘Suññato lokaṃ avekkhassu,</i></a><br>
<a><i>Mogharājā’ti āṇatti;</i></a><br>
<a><i>‘Sadā sato’ti upāyo,</i></a><br>
<a data-var="ūhacca → uhacca (bj, mr)"><i>‘Attānudiṭṭhiṃ ūhacca;</i></a><br>
<a><i>Evaṃ maccutaro siyā’”.</i></a></p>
</blockquote>
<p class="endsutta"><a data-ref="ms27Ne_84"><i>Idaṃ phalaṃ. (10)</i></a></p>
<p><a data-ref="sc24, ms27Ne_85, msdiv6"><i>Tattha bhagavā ugghaṭitaññussa puggalassa nissaraṇaṃ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati.</i></a></p>
<p><a data-var="udattho → udatthā (si); udatto (mr)" data-ref="sc25, ms27Ne_86"><i>Tattha catasso paṭipadā, cattāro puggalā.</i></a> <a><i>Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi.</i></a> <a><i>Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi.</i></a> <a><i>Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi.</i></a> <a><i>Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi.</i></a></p>
<p><a data-ref="sc26, ms27Ne_87"><i>Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā.</i></a> <a><i>Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā.</i></a></p>
<p><a data-ref="sc27, ms27Ne_88"><i>Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā.</i></a></p>
<p><a data-ref="sc28, pts-vp-pli8, ms27Ne_89, msdiv7"><i>Svāyaṃ hāro kattha sambhavati, yassa satthā vā dhammaṃ desayati aññataro vā garuṭṭhānīyo sabrahmacārī, so taṃ dhammaṃ sutvā saddhaṃ paṭilabhati.</i></a> <a><i>Tattha yā vīmaṃsā ussāhanā tulanā upaparikkhā, ayaṃ sutamayī paññā.</i></a> <a><i>Tathā sutena nissayena yā vīmaṃsā tulanā upaparikkhā manasānupekkhaṇā, ayaṃ cintāmayī paññā.</i></a> <a><i>Imāhi dvīhi paññāhi manasikārasampayuttassa yaṃ ñāṇaṃ uppajjati dassanabhūmiyaṃ vā bhāvanābhūmiyaṃ vā, ayaṃ bhāvanāmayī paññā.</i></a></p>
<p><a data-ref="sc29, ms27Ne_90, msdiv8"><i>Paratoghosā sutamayī paññā.</i></a> <a><i>Paccattasamuṭṭhitā yoniso manasikārā cintāmayī paññā.</i></a> <a><i>Yaṃ parato ca ghosena paccattasamuṭṭhitena ca yonisomanasikārena ñāṇaṃ uppajjati, ayaṃ bhāvanāmayī paññā.</i></a> <a><i>Yassa imā dve paññā atthi sutamayī cintāmayī ca, ayaṃ ugghaṭitaññū.</i></a> <a><i>Yassa sutamayī paññā atthi, cintāmayī natthi, ayaṃ vipañcitaññū.</i></a> <a><i>Yassa neva sutamayī paññā atthi na cintāmayī, ayaṃ neyyo.</i></a></p>
<p><a data-ref="sc30, ms27Ne_91, msdiv9"><i>Sāyaṃ dhammadesanā kiṃ desayati?</i></a> <a><i>Cattāri saccāni dukkhaṃ samudayaṃ nirodhaṃ maggaṃ.</i></a> <a><i>Ādīnavo ca phalañca dukkhaṃ, assādo samudayo, nissaraṇaṃ nirodho, upāyo āṇatti ca maggo.</i></a> <a><i>Imāni cattāri saccāni.</i></a> <a><i>Idaṃ dhammacakkaṃ.</i></a></p>
<p><a data-ref="sc31, ms27Ne_92"><i>Yathāha bhagavā—</i></a> <a><i>“idaṃ dukkhan”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, sabbaṃ dhammacakkaṃ.</i></a></p>
<p><a data-var="uttānīkammaṃ → uttānikammaṃ (pts-vp-pli1, mr)" data-ref="sc32, ms27Ne_93"><i>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.</i></a> <a><i>Etasseva atthassa saṅkāsanā pakāsanā vivaraṇā vibhajanā uttānīkammaṃ paññatti, itipidaṃ dukkhaṃ ariyasaccaṃ.</i></a></p>
<p><a data-ref="sc33, pts-vp-pli9, ms27Ne_94"><i>“Ayaṃ dukkhasamudayo”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ …pe…</i></a> <a><i>“ayaṃ dukkhanirodho”ti me, bhikkhave …pe…</i></a> <a><i>“ayaṃ dukkhanirodhagāminī paṭipadā”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ.</i></a></p>
<p><a data-ref="sc34, ms27Ne_95"><i>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā.</i></a> <a><i>Etasseva atthassa saṅkāsanā pakāsanā vivaraṇā vibhajanā uttānīkammaṃ paññatti itipidaṃ dukkhanirodhagāminī paṭipadā ariyasaccaṃ.</i></a></p>
<p><a data-var="uttānīkaroti → uttānikaroti (pts-vp-pli1); uttāniṃ karoti (mr)" data-ref="sc35, ms27Ne_96"><i>Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti.</i></a> <a data-var="ugghaṭeti → ugghāṭeti (bj)"><i>Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti.</i></a> <a data-var="ugghaṭanā → ugghāṭanā (bj)"><i>Tattha ugghaṭanā ādi, vipañcanā majjhe, vitthāraṇā pariyosānaṃ.</i></a> <a><i>Soyaṃ dhammavinayo ugghaṭīyanto ugghaṭitaññūpuggalaṃ vineti, tena naṃ āhu “ādikalyāṇo”ti.</i></a> <a><i>Vipañcīyanto vipañcitaññūpuggalaṃ vineti, tena naṃ āhu “majjhekalyāṇo”ti.</i></a> <a><i>Vitthārīyanto neyyaṃ puggalaṃ vineti, tena naṃ āhu “pariyosānakalyāṇo”ti.</i></a></p>
<p><a data-ref="sc36, ms27Ne_97, msdiv10"><i>Tattha chappadāni attho saṅkāsanā pakāsanā vivaraṇā vibhajanā uttānīkammaṃ paññatti, imāni chappadāni attho.</i></a> <a><i>Chappadāni byañjanaṃ akkharaṃ padaṃ byañjanaṃ ākāro nirutti niddeso, imāni chappadāni byañjanaṃ.</i></a> <a><i>Tenāha bhagavā “dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanan”ti.</i></a></p>
<p><a data-ref="sc37, pts-vp-pli10, ms27Ne_98"><i>**Kevalan**ti lokuttaraṃ, na missaṃ lokiyehi dhammehi.</i></a> <a><i>**Paripuṇṇan**ti paripūraṃ anūnaṃ anatirekaṃ.</i></a> <a><i>**Parisuddhan**ti nimmalaṃ sabbamalāpagataṃ pariyodātaṃ upaṭṭhitaṃ sabbavisesānaṃ, idaṃ vuccati tathāgatapadaṃitipi tathāgatanisevitaṃitipi tathāgatārañjitaṃitipi, ato cetaṃ brahmacariyaṃ paññāyati.</i></a> <a><i>Tenāha bhagavā “kevalaparipuṇṇaṃ parisuddhaṃ brahmacariyaṃ pakāsessāmī”ti.</i></a></p>
<p><a data-ref="sc38, ms27Ne_99"><i>Kesaṃ ayaṃ dhammadesanā, yogīnaṃ.</i></a> <a><i>Tenāha āyasmā mahākaccāyano—</i></a></p>
<blockquote class="gatha">
<p><a data-ref="sc39, ms27Ne_100"><i>“Assādādīnavatā,</i></a><br>
<a><i>Nissaraṇampi ca phalaṃ upāyo ca;</i></a><br>
<a><i>Āṇattī ca bhagavato,</i></a><br>
<a><i>Yogīnaṃ desanāhāro”ti.</i></a></p>
</blockquote>
<p class="endsutta"><a data-ref="ms27Ne_101"><i>Niyutto desanāhāro.</i></a></p>
</article>
</section>
</div>
</body>
</html>
