<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne2">
<article>
<div class="hgroup">
<p class="division"><a><i>Netti</i></a></p>
<h1><a><i>2. Uddesavāra</i></a></h1>
</div>
<p><a data-ref="sc1, ms27Ne_8, msdiv1"><i>Tattha katame soḷasa hārā?</i></a> <a><i>Desanā vicayo yutti padaṭṭhāno lakkhaṇo catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano iti.</i></a></p>
<p><a data-ref="sc2, ms27Ne_9"><i>Tassānugīti</i></a></p>
<blockquote class="gatha">
<p><a data-ref="sc3, pts-vp-pli2, ms27Ne_10"><i>Desanā vicayo yutti,</i></a><br>
<a><i>padaṭṭhāno ca lakkhaṇo;</i></a><br>
<a><i>Catubyūho ca āvaṭṭo,</i></a><br>
<a><i>vibhatti parivattano.</i></a></p>
<p><a data-ref="sc4, ms27Ne_11"><i>Vevacano ca paññatti,</i></a><br>
<a><i>otaraṇo ca sodhano;</i></a><br>
<a><i>Adhiṭṭhāno parikkhāro,</i></a><br>
<a data-var="soḷaso → soḷasa (bj)"><i>samāropano soḷaso.</i></a></p>
<p><a data-ref="sc5, ms27Ne_12"><i>Ete soḷasa hārā,</i></a><br>
<a><i>Pakittitā atthato asaṃkiṇṇā;</i></a><br>
<a><i>Etesañceva bhavati,</i></a><br>
<a><i>Vitthāratayā nayavibhattīti.</i></a></p>
</blockquote>
<p><a data-ref="sc6, ms27Ne_13, msdiv2"><i>Tattha katame pañca nayā?</i></a> <a><i>Nandiyāvaṭṭo tipukkhalo sīhavikkīḷito disālocano aṅkuso iti.</i></a></p>
<p><a data-ref="sc7, ms27Ne_14"><i>Tassānugīti</i></a></p>
<blockquote class="gatha">
<p><a data-ref="sc8, ms27Ne_15"><i>Paṭhamo nandiyāvaṭṭo,</i></a><br>
<a><i>dutiyo ca tipukkhalo;</i></a><br>
<a><i>Sīhavikkīḷito nāma,</i></a><br>
<a data-var="nayalañjako → nayalañchako (bj)"><i>tatiyo nayalañjako.</i></a></p>
<p><a data-ref="sc9, ms27Ne_16"><i>Disālocanamāhaṃsu,</i></a><br>
<a><i>catutthaṃ nayamuttamaṃ;</i></a><br>
<a><i>Pañcamo aṅkuso nāma,</i></a><br>
<a><i>sabbe pañca nayā gatāti.</i></a></p>
</blockquote>
<p><a data-ref="sc10, ms27Ne_17, msdiv3"><i>Tattha katamāni aṭṭhārasa mūlapadāni?</i></a> <a><i>Nava padāni kusalāni nava padāni akusalāni.</i></a> <a><i>Tattha katamāni nava padāni akusalāni, taṇhā avijjā lobho doso moho subhasaññā sukhasaññā niccasaññā attasaññāti, imāni nava padāni akusalāni, yattha sabbo akusalapakkho saṅgahaṃ samosaraṇaṃ gacchati.</i></a></p>
<p><a data-ref="sc11, ms27Ne_18"><i>Tattha katamāni nava padāni kusalāni?</i></a> <a><i>Samatho vipassanā alobho adoso amoho asubhasaññā dukkhasaññā aniccasaññā anattasaññāti, imāni nava padāni kusalāni, yattha sabbo kusalapakkho saṅgahaṃ samosaraṇaṃ gacchati.</i></a></p>
<p class="uddana-intro"><a data-ref="ms27Ne_19"><i>Tatridaṃ uddānaṃ</i></a></p>
<blockquote class="uddanagatha">
<p><a data-ref="sc12, ms27Ne_20"><i>Taṇhā ca avijjāpi ca,</i></a><br>
<a><i>Lobho doso tatheva moho ca;</i></a><br>
<a><i>Caturo ca vipallāsā,</i></a><br>
<a><i>Kilesabhūmī nava padāni.</i></a></p>
<p><a data-ref="sc13, pts-vp-pli3, ms27Ne_21"><i>Samatho ca vipassanā ca,</i></a><br>
<a><i>Kusalāni ca yāni tīṇi mūlāni;</i></a><br>
<a><i>Caturo satipaṭṭhānā,</i></a><br>
<a><i>Indriyabhūmī nava padāni.</i></a></p>
<p><a data-ref="sc14, ms27Ne_22"><i>Navahi ca padehi kusalā,</i></a><br>
<a><i>Navahi ca yujjanti akusalapakkhā;</i></a><br>
<a><i>Ete kho mūlapadā,</i></a><br>
<a><i>Bhavanti aṭṭhārasa padānīti.</i></a></p>
</blockquote>
<p class="endsutta"><a data-ref="ms27Ne_23"><i>Uddesavāro.</i></a></p>
</article>
</section>
</div>
</body>
</html>
