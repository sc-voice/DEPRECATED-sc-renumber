<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="ne31">
<article>
<div class="hgroup">
<p class="division"><a><i>Netti</i></a></p>
<p><a><i>Paṭiniddesavāra</i></a></p>
<p><a><i>Sampāta 12</i></a></p>
<h1><a><i>Otaraṇahārasampāta</i></a></h1>
</div>
<p><a data-ref="sc1, pts-vp-pli107, ms27Ne_524, msdiv74"><i>Tattha katamo otaraṇo hārasampāto?</i></a></p>
<p><a data-ref="sc2, ms27Ne_525"><i>“Tasmā rakkhitacittassa, sammāsaṅkappagocaro”ti gāthā.</i></a> <a><i>“Tasmā rakkhitacittassa, sammāsaṅkappagocaro”.</i></a> <a><i>“Sammādiṭṭhipurekkhāro”ti sammādiṭṭhiyā gahitāya gahitāni bhavanti pañcindriyāni, ayaṃ indriyehi otaraṇā.</i></a></p>
<p><a data-ref="sc3, ms27Ne_526"><i>Tāniyeva indriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṃ sabbaṃ, ayaṃ paṭiccasamuppādena otaraṇā.</i></a></p>
<p><a data-ref="sc4, ms27Ne_527"><i>Tāniyeva pañcindriyāni tīhi khandhehi saṅgahitāni—</i></a> <a><i>sīlakkhandhena samādhikkhandhena paññākkhandhena.</i></a> <a><i>Ayaṃ khandhehi otaraṇā.</i></a></p>
<p><a data-ref="sc5, ms27Ne_528"><i>Tāni yeva pañcindriyāni saṅkhārapariyāpannāni.</i></a> <a><i>Ye saṅkhārā anāsavā no ca bhavaṅgā, te saṅkhārā dhammadhātusaṅgahitā, ayaṃ dhātūhi otaraṇā.</i></a></p>
<p><a data-ref="sc6, ms27Ne_529"><i>Sā dhammadhātu dhammāyatanapariyāpannā, yaṃ āyatanaṃ anāsavaṃ no ca bhavaṅgaṃ, ayaṃ āyatanehi otaraṇā.</i></a></p>
<p class="endsutta"><a data-ref="ms27Ne_530"><i>Niyutto otaraṇo hārasampāto.</i></a></p>
</article>
</section>
</div>
</body>
</html>
