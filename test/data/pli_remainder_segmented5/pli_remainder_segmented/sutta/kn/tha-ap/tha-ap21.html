<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap21">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a><i>9. Sopākattheraapadāna</i></a></h1>
</div>
<blockquote class="gatha">
<p><a data-var="sodhayantassa → sevayantassa (bj, mr)" data-ref="sc1, ms20Ap1_823, msdiv112"><i>“Pabbhāraṃ sodhayantassa,</i></a><br>
<a><i>vipine pabbatuttame;</i></a><br>
<a><i>Siddhattho nāma bhagavā,</i></a><br>
<a><i>āgacchi mama santikaṃ.</i></a></p>
<p><a data-ref="sc2, ms20Ap1_824, msdiv113"><i>Buddhaṃ upagataṃ disvā,</i></a><br>
<a><i>lokajeṭṭhassa tādino;</i></a><br>
<a data-var="paññapetvāna → santharitvāna (bj, csp1ed); paññāpetvāna (sya1ed, sya2ed, pts-vp-pli1)"><i>Santharaṃ paññapetvāna,</i></a><br>
<a><i>pupphāsanamadāsahaṃ.</i></a></p>
<p><a data-ref="sc3, ms20Ap1_825, msdiv114"><i>Pupphāsane nisīditvā,</i></a><br>
<a><i>siddhattho lokanāyako;</i></a><br>
<a><i>Mamañca gatimaññāya,</i></a><br>
<a><i>aniccatamudāhari.</i></a></p>
<p><a data-ref="sc4, ms20Ap1_826, msdiv115"><i>‘Aniccā vata saṅkhārā,</i></a><br>
<a><i>uppādavayadhammino;</i></a><br>
<a><i>Uppajjitvā nirujjhanti,</i></a><br>
<a><i>tesaṃ vūpasamo sukho’.</i></a></p>
<p><a data-ref="sc5, ms20Ap1_827, msdiv116"><i>Idaṃ vatvāna sabbaññū,</i></a><br>
<a><i>lokajeṭṭho narāsabho;</i></a><br>
<a><i>Nabhaṃ abbhuggami vīro,</i></a><br>
<a><i>haṃsarājāva ambare.</i></a></p>
<p><a data-ref="sc6, ms20Ap1_828, msdiv117"><i>Sakaṃ diṭṭhiṃ jahitvāna,</i></a><br>
<a><i>bhāvayāniccasaññahaṃ;</i></a><br>
<a><i>Ekāhaṃ bhāvayitvāna,</i></a><br>
<a><i>tattha kālaṃ kato ahaṃ.</i></a></p>
<p><a data-ref="sc7, ms20Ap1_829, msdiv118"><i>Dve sampattī anubhotvā,</i></a><br>
<a><i>sukkamūlena codito;</i></a><br>
<a><i>Pacchime bhave sampatte,</i></a><br>
<a><i>sapākayonupāgamiṃ.</i></a></p>
<p><a data-ref="sc8, ms20Ap1_830, msdiv119"><i>Agārā abhinikkhamma,</i></a><br>
<a><i>pabbajiṃ anagāriyaṃ;</i></a><br>
<a><i>Jātiyā sattavassohaṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc9, ms20Ap1_831, msdiv120"><i>Āraddhavīriyo pahitatto,</i></a><br>
<a><i>Sīlesu susamāhito;</i></a><br>
<a><i>Tosetvāna mahānāgaṃ,</i></a><br>
<a><i>Alatthaṃ upasampadaṃ.</i></a></p>
<p><a data-ref="sc10, pts-vp-pli1.65, ms20Ap1_832, msdiv121"><i>Catunnavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>pupphadānassidaṃ phalaṃ.</i></a></p>
<p><a data-ref="sc11, ms20Ap1_833, msdiv122"><i>Catunnavutito kappe,</i></a><br>
<a><i>yaṃ saññaṃ bhāvayiṃ tadā;</i></a><br>
<a><i>Taṃ saññaṃ bhāvayantassa,</i></a><br>
<a><i>patto me āsavakkhayo.</i></a></p>
<p><a data-ref="sc12, ms20Ap1_834, msdiv123"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc13, ms20Ap1_835"><i>Itthaṃ sudaṃ āyasmā sopāko thero imā gāthāyo abhāsitthāti.</i></a></p>
<p class="endsutta"><a data-ref="sc14, ms20Ap1_836"><i>Sopākattherassāpadānaṃ navamaṃ.</i></a></p>
</article>
</section>
</div>
</body>
</html>
