<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap52">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Upālivagga</i></a></p>
<h1><a><i>10. Cundattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1352, msdiv125"><i>“Siddhatthassa bhagavato,</i></a><br>
<a><i>lokajeṭṭhassa tādino;</i></a><br>
<a><i>Agghiyaṃ kārayitvāna,</i></a><br>
<a><i>jātipupphehi chādayiṃ.</i></a></p>
<p><a data-ref="sc2, ms20Ap1_1353, msdiv126"><i>Niṭṭhāpetvāna taṃ pupphaṃ,</i></a><br>
<a><i>buddhassa upanāmayiṃ;</i></a><br>
<a><i>Pupphāvasesaṃ paggayha,</i></a><br>
<a><i>buddhassa abhiropayiṃ.</i></a></p>
<p><a data-ref="sc3, pts-vp-pli1.102, ms20Ap1_1354, msdiv127"><i>Kañcanagghiyasaṅkāsaṃ,</i></a><br>
<a><i>buddhaṃ lokagganāyakaṃ;</i></a><br>
<a><i>Pasannacitto sumano,</i></a><br>
<a><i>pupphagghiyamupānayiṃ.</i></a></p>
<p><a data-ref="sc4, ms20Ap1_1355, msdiv128"><i>Vitiṇṇakaṅkho sambuddho,</i></a><br>
<a><i>tiṇṇoghehi purakkhato;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc5, ms20Ap1_1356, msdiv129"><i>‘Dibbagandhaṃ pavāyantaṃ,</i></a><br>
<a><i>yo me pupphagghiyaṃ adā;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc6, ms20Ap1_1357, msdiv130"><i>Ito cuto ayaṃ poso,</i></a><br>
<a><i>devasaṅghapurakkhato;</i></a><br>
<a><i>Jātipupphehi parikiṇṇo,</i></a><br>
<a><i>devalokaṃ gamissati.</i></a></p>
<p><a data-ref="sc7, ms20Ap1_1358, msdiv131"><i>Ubbiddhaṃ bhavanaṃ tassa,</i></a><br>
<a><i>Sovaṇṇañca maṇīmayaṃ;</i></a><br>
<a><i>Byamhaṃ pātubhavissati,</i></a><br>
<a><i>Puññakammappabhāvitaṃ.</i></a></p>
<p><a data-ref="sc8, ms20Ap1_1359, msdiv132"><i>Catusattatikkhattuṃ so,</i></a><br>
<a><i>devarajjaṃ karissati;</i></a><br>
<a><i>Anubhossati sampattiṃ,</i></a><br>
<a><i>accharāhi purakkhato.</i></a></p>
<p><a data-ref="sc9, ms20Ap1_1360, msdiv133"><i>Pathabyā rajjaṃ tisataṃ,</i></a><br>
<a><i>vasudhaṃ āvasissati;</i></a><br>
<a><i>Pañcasattatikkhattuñca,</i></a><br>
<a><i>cakkavattī bhavissati.</i></a></p>
<p><a data-ref="sc10, ms20Ap1_1361, msdiv134"><i>Dujjayo nāma nāmena,</i></a><br>
<a><i>hessati manujādhipo;</i></a><br>
<a><i>Anubhotvāna taṃ puññaṃ,</i></a><br>
<a data-var="sakakammaṃ apassito → sakakammūpasaṃhito (sya1ed, sya2ed)"><i>sakakammaṃ apassito.</i></a></p>
<p><a data-ref="sc11, ms20Ap1_1362, msdiv135"><i>Vinipātaṃ agantvāna,</i></a><br>
<a><i>manussattaṃ gamissati;</i></a><br>
<a data-var="Hiraññaṃ tassa → hiraññassa ca (bj, pts-vp-pli1, mr)"><i>Hiraññaṃ tassa nicitaṃ,</i></a><br>
<a><i>koṭisatamanappakaṃ.</i></a></p>
<p><a data-ref="sc12, ms20Ap1_1363, msdiv136"><i>Nibbattissati yonimhi,</i></a><br>
<a><i>brāhmaṇe so bhavissati;</i></a><br>
<a><i>Vaṅgantassa suto dhīmā,</i></a><br>
<a><i>sāriyā oraso piyo.</i></a></p>
<p><a data-ref="sc13, ms20Ap1_1364, msdiv137"><i>So ca pacchā pabbajitvā,</i></a><br>
<a><i>aṅgīrasassa sāsane;</i></a><br>
<a data-var="Cūḷacundoti → cūlacundoti (bj, pts-vp-pli1)"><i>Cūḷacundoti nāmena,</i></a><br>
<a><i>hessati satthu sāvako.</i></a></p>
<p><a data-ref="sc14, ms20Ap1_1365, msdiv138"><i>Sāmaṇerova so santo,</i></a><br>
<a><i>khīṇāsavo bhavissati;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo’.</i></a></p>
<p><a data-ref="sc15, ms20Ap1_1366, msdiv139"><i>Upaṭṭhahiṃ mahāvīraṃ,</i></a><br>
<a><i>aññe ca pesale bahū;</i></a><br>
<a><i>Bhātaraṃ me cupaṭṭhāsiṃ,</i></a><br>
<a><i>uttamatthassa pattiyā.</i></a></p>
<p><a data-ref="sc16, ms20Ap1_1367, msdiv140"><i>Bhātaraṃ me upaṭṭhitvā,</i></a><br>
<a data-var="ohiya → opiya (bj, pts-vp-pli1); ociya (sya1ed, sya2ed)"><i>dhātuṃ pattamhi ohiya;</i></a><br>
<a><i>Sambuddhaṃ upanāmesiṃ,</i></a><br>
<a><i>lokajeṭṭhaṃ narāsabhaṃ.</i></a></p>
<p><a data-ref="sc17, pts-vp-pli1.103, ms20Ap1_1368, msdiv141"><i>Ubho hatthehi paggayha,</i></a><br>
<a><i>buddho loke sadevake;</i></a><br>
<a><i>Sandassayanto taṃ dhātuṃ,</i></a><br>
<a><i>kittayi aggasāvakaṃ.</i></a></p>
<p><a data-ref="sc18, ms20Ap1_1369, msdiv142"><i>Cittañca suvimuttaṃ me,</i></a><br>
<a><i>saddhā mayhaṃ patiṭṭhitā;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc19, ms20Ap1_1370, msdiv143"><i>Paṭisambhidānuppattā,</i></a><br>
<a data-var="Vimokkhāpi ca phassitā → vimokkhāpica aṭṭhime (sya1ed, sya2ed, pts-vp-pli1)"><i>Vimokkhāpi ca phassitā;</i></a><br>
<a><i>Chaḷabhiññā sacchikatā,</i></a><br>
<a><i>Kataṃ buddhassa sāsanaṃ”. (1246)</i></a></p>
</blockquote>
<p><a data-ref="sc20, ms20Ap1_1371"><i>Itthaṃ sudaṃ āyasmā cundo thero imā gāthāyo abhāsitthāti.</i></a></p>
<p class="endsutta"><a data-ref="sc21, ms20Ap1_1372"><i>Cundattherassāpadānaṃ dasamaṃ.</i></a></p>
<p class="endsection"><a data-ref="sc22, ms20Ap1_1373"><i>Upālivaggo pañcamo.</i></a></p>
<p class="uddana-intro"><a data-ref="sc23, ms20Ap1_1374"><i>Tassuddānaṃ</i></a></p>
<blockquote class="uddanagatha">
<p><a data-ref="sc24, ms20Ap1_1375"><i>Upāli soṇo bhaddiyo,</i></a><br>
<a><i>sanniṭṭhāpakahatthiyo;</i></a><br>
<a><i>Chadanaṃ seyyacaṅkamaṃ,</i></a><br>
<a><i>subhaddo cundasavhayo;</i></a><br>
<a data-var="satālīsaṃ → ca tāḷīsaṃ (bj, sya1ed, sya2ed); ca tālīsaṃ (pts-vp-pli1)"><i>Gāthāsataṃ satālīsaṃ,</i></a><br>
<a><i>catasso ca taduttari.</i></a></p>
</blockquote>
</article>
</section>
</div>
</body>
</html>
