<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap401">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Pilindavacchavagga</i></a></p>
<h1><a><i>9. Sabbadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4770, msdiv456"><i>“Mahāsamuddaṃ ogayha,</i></a><br>
<a><i>bhavanaṃ me sunimmitaṃ;</i></a><br>
<a><i>Sunimmitā pokkharaṇī,</i></a><br>
<a><i>cakkavākapakūjitā.</i></a></p>
<p><a data-ref="sc2, ms20Ap1_4771, msdiv457"><i>Mandālakehi sañchannā,</i></a><br>
<a><i>padumuppalakehi ca;</i></a><br>
<a><i>Nadī ca sandate tattha,</i></a><br>
<a><i>supatitthā manoramā.</i></a></p>
<p><a data-ref="sc3, ms20Ap1_4772, msdiv458"><i>Macchakacchapasañchannā,</i></a><br>
<a><i>nānādijasamotthatā;</i></a><br>
<a><i>Mayūrakoñcābhirudā,</i></a><br>
<a><i>kokilādīhi vagguhi.</i></a></p>
<p><a data-ref="sc4, ms20Ap1_4773, msdiv459"><i>Pārevatā ravihaṃsā ca,</i></a><br>
<a><i>cakkavākā nadīcarā;</i></a><br>
<a><i>Dindibhā sāḷikā cettha,</i></a><br>
<a data-var="pampakā → cappakā (sya1ed, sya2ed); pammakā (csp1ed)"><i>pampakā jīvajīvakā.</i></a></p>
<p><a data-var="koñcāpi naditā → koñcābhinaditā (bj); koñcābhinadikā (sya1ed, sya2ed); koñcābhināditā (pts-vp-pli1)" data-ref="sc5, ms20Ap1_4774, msdiv460"><i>Haṃsā koñcāpi naditā,</i></a><br>
<a><i>kosiyā piṅgalā bahū;</i></a><br>
<a><i>Sattaratanasampannā,</i></a><br>
<a><i>maṇimuttikavālukā.</i></a></p>
<p><a data-ref="sc6, ms20Ap1_4775, msdiv461"><i>Sabbasoṇṇamayā rukkhā,</i></a><br>
<a><i>nānāgandhasameritā;</i></a><br>
<a><i>Ujjotenti divārattiṃ,</i></a><br>
<a><i>bhavanaṃ sabbakālikaṃ.</i></a></p>
<p><a data-ref="sc7, pts-vp-pli1.334, ms20Ap1_4776, msdiv462"><i>Saṭṭhi tūriyasahassāni,</i></a><br>
<a><i>sāyaṃ pāto pavajjare;</i></a><br>
<a><i>Soḷasitthisahassāni,</i></a><br>
<a><i>parivārenti maṃ sadā.</i></a></p>
<p><a data-ref="sc8, ms20Ap1_4777, msdiv463"><i>Abhinikkhamma bhavanā,</i></a><br>
<a><i>sumedhaṃ lokanāyakaṃ;</i></a><br>
<a><i>Pasannacitto sumano,</i></a><br>
<a><i>vandayiṃ taṃ mahāyasaṃ.</i></a></p>
<p><a data-ref="sc9, ms20Ap1_4778, msdiv464"><i>Sambuddhaṃ abhivādetvā,</i></a><br>
<a><i>sasaṃghaṃ taṃ nimantayiṃ;</i></a><br>
<a><i>Adhivāsesi so dhīro,</i></a><br>
<a><i>sumedho lokanāyako.</i></a></p>
<p><a data-ref="sc10, ms20Ap1_4779, msdiv465"><i>Mama dhammakathaṃ katvā,</i></a><br>
<a><i>uyyojesi mahāmuni;</i></a><br>
<a><i>Sambuddhaṃ abhivādetvā,</i></a><br>
<a><i>bhavanaṃ me upāgamiṃ.</i></a></p>
<p><a data-ref="sc11, ms20Ap1_4780, msdiv466"><i>Āmantayiṃ parijanaṃ,</i></a><br>
<a data-var="sannipatātha → sannipatattha (mr)"><i>‘sabbe sannipatātha vo;</i></a><br>
<a><i>Pubbaṇhasamayaṃ buddho,</i></a><br>
<a><i>bhavanaṃ āgamissati.</i></a></p>
<p><a data-ref="sc12, ms20Ap1_4781, msdiv467"><i>Lābhā amhaṃ suladdhaṃ no,</i></a><br>
<a><i>ye vasāma tavantike;</i></a><br>
<a><i>Mayampi buddhaseṭṭhassa,</i></a><br>
<a><i>pūjaṃ kassāma satthuno’.</i></a></p>
<p><a data-ref="sc13, ms20Ap1_4782, msdiv468"><i>Annapānaṃ paṭṭhapetvā,</i></a><br>
<a><i>kālaṃ ārocayiṃ ahaṃ;</i></a><br>
<a><i>Vasīsatasahassehi,</i></a><br>
<a><i>upesi lokanāyako.</i></a></p>
<p><a data-ref="sc14, ms20Ap1_4783, msdiv469"><i>Pañcaṅgikehi tūriyehi,</i></a><br>
<a><i>paccuggamanamakāsahaṃ;</i></a><br>
<a><i>Sabbasoṇṇamaye pīṭhe,</i></a><br>
<a><i>nisīdi purisuttamo.</i></a></p>
<p><a data-ref="sc15, ms20Ap1_4784, msdiv470"><i>Uparicchadanaṃ āsi,</i></a><br>
<a><i>sabbasoṇṇamayaṃ tadā;</i></a><br>
<a><i>Bījaniyo pavāyanti,</i></a><br>
<a><i>bhikkhusaṃghassa antare.</i></a></p>
<p><a data-ref="sc16, ms20Ap1_4785, msdiv471"><i>Pahūtenannapānena,</i></a><br>
<a><i>bhikkhusaṃghamatappayiṃ;</i></a><br>
<a><i>Paccekadussayugaḷe,</i></a><br>
<a><i>bhikkhusaṃghassadāsahaṃ.</i></a></p>
<p><a data-ref="sc17, ms20Ap1_4786, msdiv472"><i>Yaṃ vadanti sumedhoti,</i></a><br>
<a><i>lokāhutipaṭiggahaṃ;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc18, ms20Ap1_4787, msdiv473"><i>‘Yo me annena pānena,</i></a><br>
<a><i>sabbe ime ca tappayiṃ;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc19, ms20Ap1_4788, msdiv474"><i>Aṭṭhārase kappasate,</i></a><br>
<a><i>devaloke ramissati;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
<p><a data-var="Upapajjati → upagacchati (bj)" data-ref="sc20, ms20Ap1_4789, msdiv475"><i>Upapajjati yaṃ yoniṃ,</i></a><br>
<a><i>devattaṃ atha mānusaṃ;</i></a><br>
<a><i>Sabbadā sabbasovaṇṇaṃ,</i></a><br>
<a><i>chadanaṃ dhārayissati.</i></a></p>
<p><a data-ref="sc21, ms20Ap1_4790, msdiv476"><i>Tiṃsakappasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc22, pts-vp-pli1.335, ms20Ap1_4791, msdiv477"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc23, ms20Ap1_4792, msdiv478"><i>Bhikkhusaṃghe nisīditvā,</i></a><br>
<a><i>sīhanādaṃ nadissati;</i></a><br>
<a><i>Citake chattaṃ dhārenti,</i></a><br>
<a><i>heṭṭhā chattamhi ḍayhatha’.</i></a></p>
<p><a data-ref="sc24, ms20Ap1_4793, msdiv479"><i>Sāmaññaṃ me anuppattaṃ,</i></a><br>
<a><i>kilesā jhāpitā mayā;</i></a><br>
<a><i>Maṇḍape rukkhamūle vā,</i></a><br>
<a><i>santāpo me na vijjati.</i></a></p>
<p><a data-ref="sc25, ms20Ap1_4794, msdiv480"><i>Tiṃsakappasahassamhi,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>sabbadānassidaṃ phalaṃ.</i></a></p>
<p><a data-ref="sc26, ms20Ap1_4795, msdiv481"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc27, ms20Ap1_4796, msdiv482"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc28, ms20Ap1_4797, msdiv483"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc29, ms20Ap1_4798"><i>Itthaṃ sudaṃ āyasmā sabbadāyako thero imā gāthāyo abhāsitthāti.</i></a></p>
<p class="endsutta"><a data-ref="sc30, ms20Ap1_4799"><i>Sabbadāyakattherassāpadānaṃ navamaṃ.</i></a></p>
</article>
</section>
</div>
</body>
</html>
