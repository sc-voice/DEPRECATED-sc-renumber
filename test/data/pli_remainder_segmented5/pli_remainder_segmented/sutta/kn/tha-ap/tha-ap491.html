<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap491">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Paṃsukūlavagga</i></a></p>
<h1><a data-var="9 Dhammaruciyattheraapadāna → dhammarucittherāpadānaṃ (sya1ed, sya2ed)"><i>9 Dhammaruciyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6365, msdiv164"><i>“Yadā dīpaṅkaro buddho,</i></a><br>
<a><i>sumedhaṃ byākarī jino;</i></a><br>
<a><i>‘Aparimeyye ito kappe,</i></a><br>
<a><i>ayaṃ buddho bhavissati.</i></a></p>
<p><a data-ref="sc2, ms20Ap1_6366, msdiv165"><i>Imassa janikā mātā,</i></a><br>
<a><i>māyā nāma bhavissati;</i></a><br>
<a><i>Pitā suddhodano nāma,</i></a><br>
<a><i>ayaṃ hessati gotamo.</i></a></p>
<p><a data-ref="sc3, ms20Ap1_6367, msdiv166"><i>Padhānaṃ padahitvāna,</i></a><br>
<a><i>katvā dukkarakārikaṃ;</i></a><br>
<a><i>Assatthamūle sambuddho,</i></a><br>
<a><i>bujjhissati mahāyaso.</i></a></p>
<p><a data-ref="sc4, ms20Ap1_6368, msdiv167"><i>Upatisso kolito ca,</i></a><br>
<a><i>aggā hessanti sāvakā;</i></a><br>
<a data-var="Ānando nāma nāmena → ānando nāmupaṭṭhāko (bj, sya1ed, sya2ed)"><i>Ānando nāma nāmena,</i></a><br>
<a><i>upaṭṭhissatimaṃ jinaṃ.</i></a></p>
<p><a data-ref="sc5, ms20Ap1_6369, msdiv168"><i>Khemā uppalavaṇṇā ca,</i></a><br>
<a><i>aggā hessanti sāvikā;</i></a><br>
<a><i>Citto āḷavako ceva,</i></a><br>
<a><i>aggā hessantupāsakā.</i></a></p>
<p><a data-ref="sc6, ms20Ap1_6370, msdiv169"><i>Khujjuttarā nandamātā,</i></a><br>
<a><i>aggā hessantupāsikā;</i></a><br>
<a><i>Bodhi imassa vīrassa,</i></a><br>
<a><i>assatthoti pavuccati’.</i></a></p>
<p><a data-ref="sc7, pts-vp-pli2.430, ms20Ap1_6371, msdiv170"><i>Idaṃ sutvāna vacanaṃ,</i></a><br>
<a><i>asamassa mahesino;</i></a><br>
<a><i>Āmoditā naramarū,</i></a><br>
<a><i>namassanti katañjalī.</i></a></p>
<p><a data-ref="sc8, ms20Ap1_6372, msdiv171"><i>Tadāhaṃ māṇavo āsiṃ,</i></a><br>
<a><i>megho nāma susikkhito;</i></a><br>
<a><i>Sutvā byākaraṇaṃ seṭṭhaṃ,</i></a><br>
<a><i>sumedhassa mahāmune.</i></a></p>
<p><a data-ref="sc9, ms20Ap1_6373, msdiv172"><i>Saṃvisaṭṭho bhavitvāna,</i></a><br>
<a data-var="karuṇāsaye → karuṇālaye (sya1ed, sya2ed)"><i>sumedhe karuṇāsaye;</i></a><br>
<a><i>Pabbajantañca taṃ vīraṃ,</i></a><br>
<a><i>sahāva anupabbajiṃ.</i></a></p>
<p><a data-ref="sc10, ms20Ap1_6374, msdiv173"><i>Saṃvuto pātimokkhasmiṃ,</i></a><br>
<a><i>indriyesu ca pañcasu;</i></a><br>
<a><i>Suddhājīvo sato vīro,</i></a><br>
<a><i>jinasāsanakārako.</i></a></p>
<p><a data-ref="sc11, ms20Ap1_6375, msdiv174"><i>Evaṃ viharamānohaṃ,</i></a><br>
<a><i>pāpamittena kenaci;</i></a><br>
<a><i>Niyojito anācāre,</i></a><br>
<a><i>sumaggā paridhaṃsito.</i></a></p>
<p><a data-ref="sc12, ms20Ap1_6376, msdiv175"><i>Vitakkavasiko hutvā,</i></a><br>
<a><i>sāsanato apakkamiṃ;</i></a><br>
<a><i>Pacchā tena kumittena,</i></a><br>
<a><i>payutto mātughātanaṃ.</i></a></p>
<p><a data-var="Akariṃ ānantariyaṃ → akariṃnantariyañca (sya1ed, sya2ed, mr); akarimanantariyañca (pts-vp-pli1)" data-ref="sc13, ms20Ap1_6377, msdiv176"><i>Akariṃ ānantariyaṃ,</i></a><br>
<a><i>ghātayiṃ duṭṭhamānaso;</i></a><br>
<a><i>Tato cuto mahāvīciṃ,</i></a><br>
<a><i>upapanno sudāruṇaṃ.</i></a></p>
<p><a data-ref="sc14, ms20Ap1_6378, msdiv177"><i>Vinipātagato santo,</i></a><br>
<a><i>saṃsariṃ dukkhito ciraṃ;</i></a><br>
<a><i>Na puno addasaṃ vīraṃ,</i></a><br>
<a><i>sumedhaṃ narapuṅgavaṃ.</i></a></p>
<p><a data-ref="sc15, ms20Ap1_6379, msdiv178"><i>Asmiṃ kappe samuddamhi,</i></a><br>
<a><i>maccho āsiṃ timiṅgalo;</i></a><br>
<a><i>Disvāhaṃ sāgare nāvaṃ,</i></a><br>
<a><i>gocaratthamupāgamiṃ.</i></a></p>
<p><a data-ref="sc16, ms20Ap1_6380, msdiv179"><i>Disvā maṃ vāṇijā bhītā,</i></a><br>
<a><i>buddhaseṭṭhamanussaruṃ;</i></a><br>
<a><i>Gotamoti mahāghosaṃ,</i></a><br>
<a><i>sutvā tehi udīritaṃ.</i></a></p>
<p><a data-ref="sc17, ms20Ap1_6381, msdiv180"><i>Pubbasaññaṃ saritvāna,</i></a><br>
<a><i>tato kālaṅkato ahaṃ;</i></a><br>
<a><i>Sāvatthiyaṃ kule iddhe,</i></a><br>
<a><i>jāto brāhmaṇajātiyaṃ.</i></a></p>
<p><a data-ref="sc18, ms20Ap1_6382, msdiv181"><i>Āsiṃ dhammaruci nāma,</i></a><br>
<a><i>sabbapāpajigucchako;</i></a><br>
<a><i>Disvāhaṃ lokapajjotaṃ,</i></a><br>
<a><i>jātiyā sattavassiko.</i></a></p>
<p><a data-ref="sc19, ms20Ap1_6383, msdiv182"><i>Mahājetavanaṃ gantvā,</i></a><br>
<a><i>pabbajiṃ anagāriyaṃ;</i></a><br>
<a><i>Upemi buddhaṃ tikkhattuṃ,</i></a><br>
<a><i>rattiyā divasassa ca.</i></a></p>
<p><a data-ref="sc20, ms20Ap1_6384, msdiv183"><i>Tadā disvā muni āha,</i></a><br>
<a><i>ciraṃ dhammarucīti maṃ;</i></a><br>
<a><i>Tatohaṃ avacaṃ buddhaṃ,</i></a><br>
<a><i>pubbakammapabhāvitaṃ.</i></a></p>
<p><a data-ref="sc21, pts-vp-pli2.431, ms20Ap1_6385, msdiv184"><i>Suciraṃ satapuññalakkhaṇaṃ,</i></a><br>
<a><i>Patipubbena visuddhapaccayaṃ;</i></a><br>
<a><i>Ahamajjasupekkhanaṃ vata,</i></a><br>
<a data-var="nirupamaṃ viggahaṃ → nirūpamaviggahaṃ (bj); nirūpamaggahaṃ (si); nirūpamaṃ viggahaṃ (pts-vp-pli1)"><i>Tava passāmi nirupamaṃ viggahaṃ.</i></a></p>
<p><a data-ref="sc22, ms20Ap1_6386, msdiv185"><i>Suciraṃ vihatattamo mayā,</i></a><br>
<a><i>Sucirakkhena nadī visositā;</i></a><br>
<a><i>Suciraṃ amalaṃ visodhitaṃ,</i></a><br>
<a><i>Nayanaṃ ñāṇamayaṃ mahāmune.</i></a></p>
<p><a data-var="Cirakālasamaṅgito → cirakālaṃ samaṅgito (bj); cirakālaṃ samāgato (pts-vp-pli1)" data-ref="sc23, ms20Ap1_6387, msdiv186"><i>Cirakālasamaṅgito tayā,</i></a><br>
<a><i>Avinaṭṭho punarantaraṃ ciraṃ;</i></a><br>
<a><i>Punarajjasamāgato tayā,</i></a><br>
<a><i>Na hi nassanti katāni gotama.</i></a></p>
<p><a data-ref="sc24, ms20Ap1_6388, msdiv187"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc25, ms20Ap1_6389, msdiv188"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc26, ms20Ap1_6390, msdiv189"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="dhammaruciyo thero → dhammarucitthero (bj); dhammaruci thero (sya1ed, sya2ed, pts-vp-pli1)" data-ref="sc27, ms20Ap1_6391"><i>Itthaṃ sudaṃ āyasmā dhammaruciyo thero imā gāthāyo abhāsitthāti.</i></a></p>
<p class="endsutta"><a data-ref="sc28, ms20Ap1_6392"><i>Dhammaruciyattherassāpadānaṃ navamaṃ.</i></a></p>
</article>
</section>
</div>
</body>
</html>
