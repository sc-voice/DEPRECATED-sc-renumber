<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap394">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Pilindavacchavagga</i></a></p>
<h1><a><i>2. Selattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4507, msdiv208"><i>“Nagare haṃsavatiyā,</i></a><br>
<a><i>vīthisāmī ahosahaṃ;</i></a><br>
<a><i>Mama ñātī samānetvā,</i></a><br>
<a><i>idaṃ vacanamabraviṃ.</i></a></p>
<p><a data-ref="sc2, ms20Ap1_4508, msdiv209"><i>‘Buddho loke samuppanno,</i></a><br>
<a data-var="puññakkhetto anuttaro → puññakkhettamanuttaraṃ (bj); puññakhettamanuttaraṃ (pts-vp-pli1)"><i>puññakkhetto anuttaro;</i></a><br>
<a data-var="so → āsīso (si); ādhāro (pts-vp-pli1)"><i>Āsi so sabbalokassa,</i></a><br>
<a><i>āhutīnaṃ paṭiggaho.</i></a></p>
<p><a data-ref="sc3, ms20Ap1_4509, msdiv210"><i>Khattiyā negamā ceva,</i></a><br>
<a><i>mahāsālā ca brāhmaṇā;</i></a><br>
<a><i>Pasannacittā sumanā,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc4, ms20Ap1_4510, msdiv211"><i>Hatthārohā anīkaṭṭhā,</i></a><br>
<a><i>rathikā pattikārakā;</i></a><br>
<a><i>Pasannacittā sumanā,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc5, pts-vp-pli1.317, ms20Ap1_4511, msdiv212"><i>Uggā ca rājaputtā ca,</i></a><br>
<a><i>vesiyānā ca brāhmaṇā;</i></a><br>
<a><i>Pasannacittā sumanā,</i></a><br>
<a><i>pūgadhammaṃ akaṃsu te.</i></a></p>
<p><a data-var="kappakā → āḷārikā ca sūdā (sya1ed, sya2ed)" data-ref="sc6, ms20Ap1_4512, msdiv213"><i>Āḷārikā kappakā ca,</i></a><br>
<a><i>nhāpakā mālakārakā;</i></a><br>
<a><i>Pasannacittā sumanā,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc7, ms20Ap1_4513, msdiv214"><i>Rajakā pesakārā ca,</i></a><br>
<a><i>cammakārā ca nhāpitā;</i></a><br>
<a><i>Pasannacittā sumanā,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc8, ms20Ap1_4514, msdiv215"><i>Usukārā bhamakārā,</i></a><br>
<a><i>cammakārā ca tacchakā;</i></a><br>
<a><i>Pasannacittā sumanā,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc9, ms20Ap1_4515, msdiv216"><i>Kammārā soṇṇakārā ca,</i></a><br>
<a><i>tipulohakarā tathā;</i></a><br>
<a><i>Pasannacittā sumanā,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc10, ms20Ap1_4516, msdiv217"><i>Bhatakā ceṭakā ceva,</i></a><br>
<a><i>dāsakammakarā bahū;</i></a><br>
<a><i>Yathāsakena thāmena,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc11, ms20Ap1_4517, msdiv218"><i>Udahārā kaṭṭhahārā,</i></a><br>
<a><i>kassakā tiṇahārakā;</i></a><br>
<a><i>Yathāsakena thāmena,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc12, ms20Ap1_4518, msdiv219"><i>Pupphikā mālikā ceva,</i></a><br>
<a><i>paṇṇikā phalahārakā;</i></a><br>
<a><i>Yathāsakena thāmena,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc13, ms20Ap1_4519, msdiv220"><i>Gaṇikā kumbhadāsī ca,</i></a><br>
<a data-var="pūvikā → sūpikā (mr)"><i>pūvikā macchikāpi ca;</i></a><br>
<a><i>Yathāsakena thāmena,</i></a><br>
<a><i>pūgadhammaṃ akaṃsu te.</i></a></p>
<p><a data-ref="sc14, ms20Ap1_4520, msdiv221"><i>Etha sabbe samāgantvā,</i></a><br>
<a><i>gaṇaṃ bandhāma ekato;</i></a><br>
<a><i>Adhikāraṃ karissāma,</i></a><br>
<a><i>puññakkhette anuttare’.</i></a></p>
<p><a data-ref="sc15, ms20Ap1_4521, msdiv222"><i>Te me sutvāna vacanaṃ,</i></a><br>
<a><i>gaṇaṃ bandhiṃsu tāvade;</i></a><br>
<a><i>‘Upaṭṭhānasālaṃ sukataṃ,</i></a><br>
<a><i>bhikkhusaṃghassa kārayuṃ’.</i></a></p>
<p><a data-ref="sc16, ms20Ap1_4522, msdiv223"><i>Niṭṭhāpetvāna taṃ sālaṃ,</i></a><br>
<a><i>udaggo tuṭṭhamānaso;</i></a><br>
<a><i>Pareto tehi sabbehi,</i></a><br>
<a><i>sambuddhamupasaṅkamiṃ.</i></a></p>
<p><a data-ref="sc17, ms20Ap1_4523, msdiv224"><i>Upasaṅkamma sambuddhaṃ,</i></a><br>
<a><i>lokanāthaṃ narāsabhaṃ;</i></a><br>
<a><i>Vanditvā satthuno pāde,</i></a><br>
<a><i>idaṃ vacanamabraviṃ.</i></a></p>
<p><a data-ref="sc18, ms20Ap1_4524, msdiv225"><i>‘Ime tīṇi satā vīra,</i></a><br>
<a><i>Purisā ekato gaṇā;</i></a><br>
<a><i>Upaṭṭhānasālaṃ sukataṃ,</i></a><br>
<a data-var="Niyyādenti → niyyātenti (bj, pts-vp-pli1) | tuvaṃ → tavaṃ (bj, pts-vp-pli1); tava (sya1ed, sya2ed)"><i>Niyyādenti tuvaṃ muni.</i></a></p>
<p><a data-ref="sc19, ms20Ap1_4525, msdiv226"><i>Bhikkhusaṃghassa purato,</i></a><br>
<a><i>sampaṭicchitva cakkhumā’;</i></a><br>
<a><i>Tiṇṇaṃ satānaṃ purato,</i></a><br>
<a><i>imā gāthā abhāsatha.</i></a></p>
<p><a data-ref="sc20, ms20Ap1_4526, msdiv227"><i>‘Tisatāpi ca jeṭṭho ca,</i></a><br>
<a><i>anuvattiṃsu ekato;</i></a><br>
<a data-var="Sampattiñhi → sampattī hi (sya1ed, sya2ed, mr); sampattiṃ hi (pts-vp-pli1)"><i>Sampattiñhi karitvāna,</i></a><br>
<a><i>sabbe anubhavissatha.</i></a></p>
<p><a data-ref="sc21, pts-vp-pli1.318, ms20Ap1_4527, msdiv228"><i>Pacchime bhave sampatte,</i></a><br>
<a><i>sītibhāvamanuttaraṃ;</i></a><br>
<a><i>Ajaraṃ amataṃ santaṃ,</i></a><br>
<a><i>nibbānaṃ phassayissatha’.</i></a></p>
<p><a data-ref="sc22, ms20Ap1_4528, msdiv229"><i>Evaṃ buddho viyākāsi,</i></a><br>
<a><i>sabbaññū samaṇuttaro;</i></a><br>
<a><i>Buddhassa vacanaṃ sutvā,</i></a><br>
<a><i>somanassaṃ pavedayiṃ.</i></a></p>
<p><a data-ref="sc23, ms20Ap1_4529, msdiv230"><i>Tiṃsa kappasahassāni,</i></a><br>
<a><i>devaloke ramiṃ ahaṃ;</i></a><br>
<a><i>Devādhipo pañcasataṃ,</i></a><br>
<a><i>devarajjamakārayiṃ.</i></a></p>
<p><a data-ref="sc24, ms20Ap1_4530, msdiv231"><i>Sahassakkhattuṃ rājā ca,</i></a><br>
<a><i>cakkavattī ahosahaṃ;</i></a><br>
<a><i>Devarajjaṃ karontassa,</i></a><br>
<a><i>mahādevā avandisuṃ.</i></a></p>
<p><a data-var="rajjaṃ → rajje (bj, sya1ed, sya2ed, pts-vp-pli1)" data-ref="sc25, ms20Ap1_4531, msdiv232"><i>Idha mānusake rajjaṃ,</i></a><br>
<a><i>parisā honti bandhavā;</i></a><br>
<a><i>Pacchime bhave sampatte,</i></a><br>
<a><i>vāseṭṭho nāma brāhmaṇo.</i></a></p>
<p><a data-ref="sc26, ms20Ap1_4532, msdiv233"><i>Asītikoṭi nicayo,</i></a><br>
<a><i>tassa putto ahosahaṃ;</i></a><br>
<a><i>Selo iti mamaṃ nāmaṃ,</i></a><br>
<a><i>chaḷaṅge pāramiṃ gato.</i></a></p>
<p><a data-ref="sc27, ms20Ap1_4533, msdiv234"><i>Jaṅghāvihāraṃ vicaraṃ,</i></a><br>
<a><i>sasissehi purakkhato;</i></a><br>
<a><i>Jaṭābhārikabharitaṃ,</i></a><br>
<a><i>keṇiyaṃ nāma tāpasaṃ.</i></a></p>
<p><a data-ref="sc28, ms20Ap1_4534, msdiv235"><i>Paṭiyattāhutiṃ disvā,</i></a><br>
<a><i>idaṃ vacanamabraviṃ;</i></a><br>
<a><i>‘Āvāho vā vivāho vā,</i></a><br>
<a><i>rājā vā te nimantito’.</i></a></p>
<p><a data-var="Āhutiṃ → āhutī (pts-vp-pli1); nāhutiṃ (?)" data-ref="sc29, ms20Ap1_4535, msdiv236"><i>‘Āhutiṃ yiṭṭhukāmohaṃ,</i></a><br>
<a><i>brāhmaṇe devasammate;</i></a><br>
<a><i>Na nimantemi rājānaṃ,</i></a><br>
<a><i>āhutī me na vijjati.</i></a></p>
<p><a data-ref="sc30, ms20Ap1_4536, msdiv237"><i>Na catthi mayhamāvāho,</i></a><br>
<a><i>vivāho me na vijjati;</i></a><br>
<a><i>Sakyānaṃ nandijanano,</i></a><br>
<a><i>seṭṭho loke sadevake.</i></a></p>
<p><a data-ref="sc31, ms20Ap1_4537, msdiv238"><i>Sabbalokahitatthāya,</i></a><br>
<a><i>sabbasattasukhāvaho;</i></a><br>
<a><i>So me nimantito ajja,</i></a><br>
<a><i>tassetaṃ paṭiyādanaṃ.</i></a></p>
<p><a data-ref="sc32, ms20Ap1_4538, msdiv239"><i>Timbarūsakavaṇṇābho,</i></a><br>
<a><i>appameyyo anūpamo;</i></a><br>
<a><i>Rūpenāsadiso buddho,</i></a><br>
<a><i>svātanāya nimantito.</i></a></p>
<p><a data-ref="sc33, ms20Ap1_4539, msdiv240"><i>Ukkāmukhapahaṭṭhova,</i></a><br>
<a><i>khadiraṅgārasannibho;</i></a><br>
<a><i>Vijjūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc34, ms20Ap1_4540, msdiv241"><i>Pabbatagge yathā acci,</i></a><br>
<a><i>puṇṇamāyeva candimā;</i></a><br>
<a><i>Naḷaggivaṇṇasaṅkāso,</i></a><br>
<a><i>so me buddho nimantito.</i></a></p>
<p><a data-ref="sc35, ms20Ap1_4541, msdiv242"><i>Asambhīto bhayātīto,</i></a><br>
<a><i>bhavantakaraṇo muni;</i></a><br>
<a><i>Sīhūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc36, pts-vp-pli1.319, ms20Ap1_4542, msdiv243"><i>Kusalo buddhadhammehi,</i></a><br>
<a><i>apasayho parehi so;</i></a><br>
<a><i>Nāgūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc37, ms20Ap1_4543, msdiv244"><i>Saddhammācārakusalo,</i></a><br>
<a><i>buddhanāgo asādiso;</i></a><br>
<a><i>Usabhūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc38, ms20Ap1_4544, msdiv245"><i>Anantavaṇṇo amitayaso,</i></a><br>
<a><i>Vicittasabbalakkhaṇo;</i></a><br>
<a><i>Sakkūpamo mahāvīro,</i></a><br>
<a><i>So me buddho nimantito.</i></a></p>
<p><a data-ref="sc39, ms20Ap1_4545, msdiv246"><i>Vasī gaṇī patāpī ca,</i></a><br>
<a><i>tejassī ca durāsado;</i></a><br>
<a><i>Brahmūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc40, ms20Ap1_4546, msdiv247"><i>Pattadhammo dasabalo,</i></a><br>
<a><i>balātibalapārago;</i></a><br>
<a><i>Dharaṇūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc41, ms20Ap1_4547, msdiv248"><i>Sīlavīcisamākiṇṇo,</i></a><br>
<a><i>dhammaviññāṇakhobhito;</i></a><br>
<a><i>Udadhūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc42, ms20Ap1_4548, msdiv249"><i>Durāsado duppasaho,</i></a><br>
<a><i>acalo uggato brahā;</i></a><br>
<a><i>Nerūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc43, ms20Ap1_4549, msdiv250"><i>Anantañāṇo asamasamo,</i></a><br>
<a><i>Atulo aggataṃ gato;</i></a><br>
<a><i>Gaganūpamo mahāvīro,</i></a><br>
<a><i>So me buddho nimantito.</i></a></p>
</blockquote>
<p class="endsutta"><a data-ref="sc44, ms20Ap1_4550"><i>Pannarasamaṃ bhāṇavāraṃ.</i></a></p>
<blockquote class="gatha">
<p><a data-ref="sc45, ms20Ap1_4551, msdiv251"><i>Patiṭṭhā bhayabhītānaṃ,</i></a><br>
<a><i>tāṇo saraṇagāminaṃ;</i></a><br>
<a><i>Assāsako mahāvīro,</i></a><br>
<a><i>so me buddho nimantito.</i></a></p>
<p><a data-ref="sc46, ms20Ap1_4552, msdiv252"><i>Āsayo buddhimantānaṃ,</i></a><br>
<a><i>puññakkhettaṃ sukhesinaṃ;</i></a><br>
<a><i>Ratanākaro mahāvīro,</i></a><br>
<a><i>so me buddho nimantito.</i></a></p>
<p><a data-ref="sc47, ms20Ap1_4553, msdiv253"><i>Assāsako vedakaro,</i></a><br>
<a><i>sāmaññaphaladāyako;</i></a><br>
<a><i>Meghūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc48, ms20Ap1_4554, msdiv254"><i>Lokacakkhu mahātejo,</i></a><br>
<a><i>sabbatamavinodano;</i></a><br>
<a><i>Sūriyūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc49, ms20Ap1_4555, msdiv255"><i>Ārammaṇavimuttīsu,</i></a><br>
<a><i>sabhāvadassano muni;</i></a><br>
<a><i>Candūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc50, ms20Ap1_4556, msdiv256"><i>Buddho samussito loke,</i></a><br>
<a><i>lakkhaṇehi alaṅkato;</i></a><br>
<a><i>Appameyyo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc51, ms20Ap1_4557, msdiv257"><i>Yassa ñāṇaṃ appameyyaṃ,</i></a><br>
<a><i>sīlaṃ yassa anūpamaṃ;</i></a><br>
<a><i>Vimutti asadisā yassa,</i></a><br>
<a><i>so me buddho nimantito.</i></a></p>
<p><a data-ref="sc52, ms20Ap1_4558, msdiv258"><i>Yassa dhīti asadisā,</i></a><br>
<a><i>thāmo yassa acintiyo;</i></a><br>
<a><i>Yassa parakkamo jeṭṭho,</i></a><br>
<a><i>so me buddho nimantito.</i></a></p>
<p><a data-ref="sc53, ms20Ap1_4559, msdiv259"><i>Rāgo doso ca moho ca,</i></a><br>
<a><i>visā sabbe samūhatā;</i></a><br>
<a><i>Agadūpamo mahāvīro,</i></a><br>
<a><i>so me buddho nimantito.</i></a></p>
<p><a data-ref="sc54, pts-vp-pli1.320, ms20Ap1_4560, msdiv260"><i>Klesabyādhibahudukkha,</i></a><br>
<a data-var="sabbatamavinodano → vinodako (si, sya1ed, sya2ed, pts-vp-pli1)"><i>sabbatamavinodano;</i></a><br>
<a><i>Vejjūpamo mahāvīro,</i></a><br>
<a><i>so me buddho nimantito’.</i></a></p>
<p><a data-ref="sc55, ms20Ap1_4561, msdiv261"><i>Buddhoti bho yaṃ vadesi,</i></a><br>
<a><i>ghosopeso sudullabho;</i></a><br>
<a><i>Buddho buddhoti sutvāna,</i></a><br>
<a><i>pīti me udapajjatha.</i></a></p>
<p><a data-ref="sc56, ms20Ap1_4562, msdiv262"><i>Abbhantaraṃ agaṇhantaṃ,</i></a><br>
<a><i>pīti me bahi nicchare;</i></a><br>
<a><i>Sohaṃ pītimano santo,</i></a><br>
<a><i>idaṃ vacanamabraviṃ.</i></a></p>
<p><a data-ref="sc57, ms20Ap1_4563, msdiv263"><i>‘Kahaṃ nu kho so bhagavā,</i></a><br>
<a><i>lokajeṭṭho narāsabho;</i></a><br>
<a><i>Tattha gantvā namassissaṃ,</i></a><br>
<a><i>sāmaññaphaladāyakaṃ.</i></a></p>
<p><a data-ref="sc58, ms20Ap1_4564, msdiv264"><i>Paggayha dakkhiṇaṃ bāhuṃ,</i></a><br>
<a><i>vedajāto katañjalī;</i></a><br>
<a><i>Ācikkhi me dhammarājaṃ,</i></a><br>
<a><i>sokasallavinodanaṃ’.</i></a></p>
<p><a data-ref="sc59, ms20Ap1_4565, msdiv265"><i>‘Udentaṃva mahāmeghaṃ,</i></a><br>
<a><i>nīlaṃ añjanasannibhaṃ;</i></a><br>
<a><i>Sāgaraṃ viya dissantaṃ,</i></a><br>
<a><i>passasetaṃ mahāvanaṃ.</i></a></p>
<p><a data-ref="sc60, ms20Ap1_4566, msdiv266"><i>Ettha so vasate buddho,</i></a><br>
<a><i>adantadamako muni;</i></a><br>
<a><i>Vinayanto ca veneyye,</i></a><br>
<a><i>bodhento bodhipakkhiye’.</i></a></p>
<p><a data-ref="sc61, ms20Ap1_4567, msdiv267"><i>Pipāsitova udakaṃ,</i></a><br>
<a><i>bhojanaṃva jighacchito;</i></a><br>
<a><i>Gāvī yathā vacchagiddhā,</i></a><br>
<a><i>evāhaṃ viciniṃ jinaṃ.</i></a></p>
<p><a data-ref="sc62, ms20Ap1_4568, msdiv268"><i>Ācāraupacāraññū,</i></a><br>
<a><i>dhammānucchavisaṃvaraṃ;</i></a><br>
<a><i>Sikkhāpemi sake sisse,</i></a><br>
<a><i>gacchante jinasantikaṃ.</i></a></p>
<p><a data-ref="sc63, ms20Ap1_4569, msdiv269"><i>‘Durāsadā bhagavanto,</i></a><br>
<a><i>sīhāva ekacārino;</i></a><br>
<a><i>Pade padaṃ nikkhipantā,</i></a><br>
<a><i>āgaccheyyātha māṇavā.</i></a></p>
<p><a data-ref="sc64, ms20Ap1_4570, msdiv270"><i>Āsīviso yathā ghoro,</i></a><br>
<a><i>migarājāva kesarī;</i></a><br>
<a><i>Mattova kuñjaro dantī,</i></a><br>
<a><i>evaṃ buddhā durāsadā.</i></a></p>
<p><a data-ref="sc65, ms20Ap1_4571, msdiv271"><i>Ukkāsitañca khipitaṃ,</i></a><br>
<a><i>ajjhupekkhiya māṇavā;</i></a><br>
<a><i>Pade padaṃ nikkhipantā,</i></a><br>
<a><i>upetha buddhasantikaṃ.</i></a></p>
<p><a data-ref="sc66, ms20Ap1_4572, msdiv272"><i>Paṭisallānagarukā,</i></a><br>
<a><i>appasaddā durāsadā;</i></a><br>
<a><i>Durūpasaṅkamā buddhā,</i></a><br>
<a><i>garū honti sadevake.</i></a></p>
<p><a data-ref="sc67, ms20Ap1_4573, msdiv273"><i>Yadāhaṃ pañhaṃ pucchāmi,</i></a><br>
<a><i>paṭisammodayāmi vā;</i></a><br>
<a><i>Appasaddā tadā hotha,</i></a><br>
<a><i>munibhūtāva tiṭṭhatha.</i></a></p>
<p><a data-var="sambuddho → saddhammaṃ (bj, sya1ed, sya2ed, pts-vp-pli1)" data-ref="sc68, pts-vp-pli1.321, ms20Ap1_4574, msdiv274"><i>Yaṃ so deseti sambuddho,</i></a><br>
<a><i>khemaṃ nibbānapattiyā;</i></a><br>
<a><i>Tamevatthaṃ nisāmetha,</i></a><br>
<a><i>saddhammasavanaṃ sukhaṃ’.</i></a></p>
<p><a data-ref="sc69, ms20Ap1_4575, msdiv275"><i>Upasaṅkamma sambuddhaṃ,</i></a><br>
<a><i>sammodiṃ muninā ahaṃ;</i></a><br>
<a><i>Taṃ kathaṃ vītisāretvā,</i></a><br>
<a><i>lakkhaṇe upadhārayiṃ.</i></a></p>
<p><a data-ref="sc70, ms20Ap1_4576, msdiv276"><i>Lakkhaṇe dve ca kaṅkhāmi,</i></a><br>
<a><i>passāmi tiṃsalakkhaṇe;</i></a><br>
<a><i>Kosohitavatthaguyhaṃ,</i></a><br>
<a><i>iddhiyā dassayī muni.</i></a></p>
<p><a data-ref="sc71, ms20Ap1_4577, msdiv277"><i>Jivhaṃ ninnāmayitvāna,</i></a><br>
<a><i>kaṇṇasote ca nāsike;</i></a><br>
<a><i>Paṭimasi nalāṭantaṃ,</i></a><br>
<a><i>kevalaṃ chādayī jino.</i></a></p>
<p><a data-ref="sc72, ms20Ap1_4578, msdiv278"><i>Tassāhaṃ lakkhaṇe disvā,</i></a><br>
<a><i>paripuṇṇe sabyañjane;</i></a><br>
<a><i>Buddhoti niṭṭhaṃ gantvāna,</i></a><br>
<a><i>saha sissehi pabbajiṃ.</i></a></p>
<p><a data-ref="sc73, ms20Ap1_4579, msdiv279"><i>Satehi tīhi sahito,</i></a><br>
<a><i>pabbajiṃ anagāriyaṃ;</i></a><br>
<a><i>Addhamāse asampatte,</i></a><br>
<a><i>sabbe pattāmha nibbutiṃ.</i></a></p>
<p><a data-ref="sc74, ms20Ap1_4580, msdiv280"><i>Ekato kammaṃ katvāna,</i></a><br>
<a><i>puññakkhette anuttare;</i></a><br>
<a><i>Ekato saṃsaritvāna,</i></a><br>
<a><i>ekato vinivattayuṃ.</i></a></p>
<p><a data-ref="sc75, ms20Ap1_4581, msdiv281"><i>Gopānasiyo datvāna,</i></a><br>
<a><i>pūgadhamme vasiṃ ahaṃ;</i></a><br>
<a><i>Tena kammena sukatena,</i></a><br>
<a><i>aṭṭha hetū labhāmahaṃ.</i></a></p>
<p><a data-ref="sc76, ms20Ap1_4582, msdiv282"><i>Disāsu pūjito homi,</i></a><br>
<a><i>bhogā ca amitā mama;</i></a><br>
<a><i>Patiṭṭhā homi sabbesaṃ,</i></a><br>
<a><i>tāso mama na vijjati.</i></a></p>
<p><a data-ref="sc77, ms20Ap1_4583, msdiv283"><i>Byādhayo me na vijjanti,</i></a><br>
<a><i>dīghāyuṃ pālayāmi ca;</i></a><br>
<a><i>Sukhumacchaviko homi,</i></a><br>
<a data-var="patthite vase → āvāse pattite vasse (sya1ed, sya2ed); āvāseva ṭhite vase (mr)"><i>āvāse patthite vase.</i></a></p>
<p><a data-ref="sc78, ms20Ap1_4584, msdiv284"><i>Aṭṭha gopānasī datvā,</i></a><br>
<a><i>pūgadhamme vasiṃ ahaṃ;</i></a><br>
<a><i>Paṭisambhidārahattañca,</i></a><br>
<a><i>etaṃ me aparaṭṭhamaṃ.</i></a></p>
<p><a data-ref="sc79, ms20Ap1_4585, msdiv285"><i>Sabbavositavosāno,</i></a><br>
<a><i>katakicco anāsavo;</i></a><br>
<a><i>Aṭṭhagopānasī nāma,</i></a><br>
<a><i>tava putto mahāmuni.</i></a></p>
<p><a data-ref="sc80, ms20Ap1_4586, msdiv286"><i>Pañca thambhāni datvāna,</i></a><br>
<a><i>pūgadhamme vasiṃ ahaṃ;</i></a><br>
<a><i>Tena kammena sukatena,</i></a><br>
<a><i>pañca hetū labhāmahaṃ.</i></a></p>
<p><a data-ref="sc81, ms20Ap1_4587, msdiv287"><i>Acalo homi mettāya,</i></a><br>
<a><i>anūnaṅgo bhavāmahaṃ;</i></a><br>
<a><i>Ādeyyavacano homi,</i></a><br>
<a><i>na dhaṃsemi yathā ahaṃ.</i></a></p>
<p><a data-ref="sc82, ms20Ap1_4588, msdiv288"><i>Abhantaṃ hoti me cittaṃ,</i></a><br>
<a><i>akhilo homi kassaci;</i></a><br>
<a><i>Tena kammena sukatena,</i></a><br>
<a><i>vimalo homi sāsane.</i></a></p>
<p><a data-ref="sc83, pts-vp-pli1.322, ms20Ap1_4589, msdiv289"><i>Sagāravo sappatisso,</i></a><br>
<a><i>katakicco anāsavo;</i></a><br>
<a><i>Sāvako te mahāvīra,</i></a><br>
<a><i>bhikkhu taṃ vandate muni.</i></a></p>
<p><a data-ref="sc84, ms20Ap1_4590, msdiv290"><i>Katvā sukatapallaṅkaṃ,</i></a><br>
<a><i>sālāyaṃ paññapesahaṃ;</i></a><br>
<a><i>Tena kammena sukatena,</i></a><br>
<a><i>pañca hetū labhāmahaṃ.</i></a></p>
<p><a data-ref="sc85, ms20Ap1_4591, msdiv291"><i>Ucce kule pajāyitvā,</i></a><br>
<a><i>mahābhogo bhavāmahaṃ;</i></a><br>
<a><i>Sabbasampattiko homi,</i></a><br>
<a><i>maccheraṃ me na vijjati.</i></a></p>
<p><a data-ref="sc86, ms20Ap1_4592, msdiv292"><i>Gamane patthite mayhaṃ,</i></a><br>
<a><i>pallaṅko upatiṭṭhati;</i></a><br>
<a><i>Saha pallaṅkaseṭṭhena,</i></a><br>
<a><i>gacchāmi mama patthitaṃ.</i></a></p>
<p><a data-ref="sc87, ms20Ap1_4593, msdiv293"><i>Tena pallaṅkadānena,</i></a><br>
<a><i>tamaṃ sabbaṃ vinodayiṃ;</i></a><br>
<a><i>Sabbābhiññābalappatto,</i></a><br>
<a data-var="thero → selo (?)"><i>thero vandati taṃ muni.</i></a></p>
<p><a data-ref="sc88, ms20Ap1_4594, msdiv294"><i>Parakiccattakiccāni,</i></a><br>
<a><i>sabbakiccāni sādhayiṃ;</i></a><br>
<a><i>Tena kammena sukatena,</i></a><br>
<a><i>pāvisiṃ abhayaṃ puraṃ.</i></a></p>
<p><a data-ref="sc89, ms20Ap1_4595, msdiv295"><i>Pariniṭṭhitasālamhi,</i></a><br>
<a><i>paribhogamadāsahaṃ;</i></a><br>
<a><i>Tena kammena sukatena,</i></a><br>
<a><i>seṭṭhattaṃ ajjhupāgato.</i></a></p>
<p><a data-ref="sc90, ms20Ap1_4596, msdiv296"><i>Ye keci damakā loke,</i></a><br>
<a><i>hatthiasse damenti ye;</i></a><br>
<a><i>Karitvā kāraṇā nānā,</i></a><br>
<a><i>dāruṇena damenti te.</i></a></p>
<p><a data-ref="sc91, ms20Ap1_4597, msdiv297"><i>Na hevaṃ tvaṃ mahāvīra,</i></a><br>
<a><i>damesi naranāriyo;</i></a><br>
<a><i>Adaṇḍena asatthena,</i></a><br>
<a><i>damesi uttame dame.</i></a></p>
<p><a data-ref="sc92, ms20Ap1_4598, msdiv298"><i>Dānassa vaṇṇe kittento,</i></a><br>
<a><i>desanākusalo muni;</i></a><br>
<a><i>Ekapañhaṃ kathentova,</i></a><br>
<a><i>bodhesi tisate muni.</i></a></p>
<p><a data-ref="sc93, ms20Ap1_4599, msdiv299"><i>Dantā mayaṃ sārathinā,</i></a><br>
<a><i>suvimuttā anāsavā;</i></a><br>
<a><i>Sabbābhiññābalapattā,</i></a><br>
<a><i>nibbutā upadhikkhaye.</i></a></p>
<p><a data-ref="sc94, ms20Ap1_4600, msdiv300"><i>Satasahassito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Atikkantā bhayā sabbe,</i></a><br>
<a><i>sālādānassidaṃ phalaṃ.</i></a></p>
<p><a data-ref="sc95, ms20Ap1_4601, msdiv301"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc96, ms20Ap1_4602, msdiv302"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc97, ms20Ap1_4603, msdiv303"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc98, ms20Ap1_4604"><i>Itthaṃ sudaṃ āyasmā selo sapariso bhagavato santike imā gāthāyo abhāsitthāti.</i></a></p>
<p class="endsutta"><a data-ref="sc99, ms20Ap1_4605"><i>Selattherassāpadānaṃ dutiyaṃ.</i></a></p>
</article>
</section>
</div>
</body>
</html>
