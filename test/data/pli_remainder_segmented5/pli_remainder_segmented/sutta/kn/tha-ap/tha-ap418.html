<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap418">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddālivagga</i></a></p>
<h1><a><i>6. Ekadīpiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5383, msdiv124"><i>“Parinibbute sugate,</i></a><br>
<a><i>siddhatthe lokanāyake;</i></a><br>
<a><i>Sadevamānusā sabbe,</i></a><br>
<a><i>pūjenti dvipaduttamaṃ.</i></a></p>
<p><a data-ref="sc2, ms20Ap1_5384, msdiv125"><i>Āropite ca citake,</i></a><br>
<a><i>siddhatthe lokanāyake;</i></a><br>
<a><i>Yathāsakena thāmena,</i></a><br>
<a><i>citaṃ pūjenti satthuno.</i></a></p>
<p><a data-ref="sc3, ms20Ap1_5385, msdiv126"><i>Avidūre citakassa,</i></a><br>
<a><i>dīpaṃ ujjālayiṃ ahaṃ;</i></a><br>
<a><i>Yāva udeti sūriyo,</i></a><br>
<a><i>dīpaṃ me tāva ujjali.</i></a></p>
<p><a data-ref="sc4, ms20Ap1_5386, msdiv127"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc5, ms20Ap1_5387, msdiv128"><i>Tattha me sukataṃ byamhaṃ,</i></a><br>
<a><i>ekadīpīti ñāyati;</i></a><br>
<a><i>Dīpasatasahassāni,</i></a><br>
<a><i>byamhe pajjalare mama.</i></a></p>
<p><a data-ref="sc6, pts-vp-pli2.374, ms20Ap1_5388, msdiv129"><i>Udayantova sūriyo,</i></a><br>
<a><i>deho me jotate sadā;</i></a><br>
<a><i>Sappabhāhi sarīrassa,</i></a><br>
<a><i>āloko hoti me sadā.</i></a></p>
<p><a data-var="Tirokuṭṭaṃ → tirokuḍḍaṃ (bj, sya1ed, sya2ed, pts-vp-pli1, mr)" data-ref="sc7, ms20Ap1_5389, msdiv130"><i>Tirokuṭṭaṃ tiroselaṃ,</i></a><br>
<a data-var="samatiggayha → sabbatthapi evameva"><i>samatiggayha pabbataṃ;</i></a><br>
<a><i>Samantā yojanasataṃ,</i></a><br>
<a><i>passāmi cakkhunā ahaṃ.</i></a></p>
<p><a data-ref="sc8, ms20Ap1_5390, msdiv131"><i>Sattasattatikkhattuñca,</i></a><br>
<a><i>devaloke ramiṃ ahaṃ;</i></a><br>
<a><i>Ekatiṃsatikkhattuñca,</i></a><br>
<a><i>devarajjamakārayiṃ.</i></a></p>
<p><a data-ref="sc9, ms20Ap1_5391, msdiv132"><i>Aṭṭhavīsatikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc10, ms20Ap1_5392, msdiv133"><i>Devalokā cavitvāna,</i></a><br>
<a><i>nibbattiṃ mātukucchiyaṃ;</i></a><br>
<a><i>Mātukucchigatassāpi,</i></a><br>
<a><i>akkhi me na nimīlati.</i></a></p>
<p><a data-ref="sc11, ms20Ap1_5393, msdiv134"><i>Jātiyā catuvassohaṃ,</i></a><br>
<a><i>pabbajiṃ anagāriyaṃ;</i></a><br>
<a><i>Aḍḍhamāse asampatte,</i></a><br>
<a><i>arahattamapāpuṇiṃ.</i></a></p>
<p><a data-ref="sc12, ms20Ap1_5394, msdiv135"><i>Dibbacakkhuṃ visodhesiṃ,</i></a><br>
<a><i>bhavā sabbe samūhatā;</i></a><br>
<a><i>Sabbe kilesā sañchinnā,</i></a><br>
<a><i>ekadīpassidaṃ phalaṃ.</i></a></p>
<p><a data-ref="sc13, ms20Ap1_5395, msdiv136"><i>Tirokuṭṭaṃ tiroselaṃ,</i></a><br>
<a><i>pabbatañcāpi kevalaṃ;</i></a><br>
<a data-var="Samatikkamma → sabbatthapi evameva"><i>Samatikkamma passāmi,</i></a><br>
<a><i>ekadīpassidaṃ phalaṃ.</i></a></p>
<p><a data-ref="sc14, ms20Ap1_5396, msdiv137"><i>Visamā me samā honti,</i></a><br>
<a><i>andhakāro na vijjati;</i></a><br>
<a><i>Nāhaṃ passāmi timiraṃ,</i></a><br>
<a><i>ekadīpassidaṃ phalaṃ.</i></a></p>
<p><a data-ref="sc15, ms20Ap1_5397, msdiv138"><i>Catunnavutito kappe,</i></a><br>
<a><i>yaṃ dīpamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>ekadīpassidaṃ phalaṃ.</i></a></p>
<p><a data-ref="sc16, ms20Ap1_5398, msdiv139"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc17, ms20Ap1_5399, msdiv140"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc18, ms20Ap1_5400, msdiv141"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc19, ms20Ap1_5401"><i>Itthaṃ sudaṃ āyasmā ekadīpiyo thero imā gāthāyo abhāsitthāti.</i></a></p>
<p class="endsutta"><a data-ref="sc20, ms20Ap1_5402"><i>Ekadīpiyattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
