<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap546">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddiyavagga</i></a></p>
<h1><a><i>4. Vaṅgīsattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7435, msdiv96"><i>“Padumuttaro nāma jino,</i></a><br>
<a><i>sabbadhammesu cakkhumā;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap1_7436, msdiv97"><i>Yathāpi sāgare ūmi,</i></a><br>
<a><i>gagane viya tārakā;</i></a><br>
<a><i>Evaṃ pāvacanaṃ tassa,</i></a><br>
<a><i>arahantehi cittitaṃ.</i></a></p>
<p><a data-ref="sc3, ms20Ap1_7437, msdiv98"><i>Sadevāsuranāgehi,</i></a><br>
<a><i>manujehi purakkhato;</i></a><br>
<a><i>Samaṇabrāhmaṇākiṇṇe,</i></a><br>
<a><i>janamajjhe jinuttamo.</i></a></p>
<p><a data-ref="sc4, ms20Ap1_7438, msdiv99"><i>Pabhāhi anurañjanto,</i></a><br>
<a data-var="loke → lokaṃ (bj)"><i>loke lokantagū jino;</i></a><br>
<a><i>Vacanena vibodhento,</i></a><br>
<a><i>veneyyapadumāni so.</i></a></p>
<p><a data-ref="sc5, ms20Ap1_7439, msdiv100"><i>Vesārajjehi sampanno,</i></a><br>
<a><i>catūhi purisuttamo;</i></a><br>
<a><i>Pahīnabhayasārajjo,</i></a><br>
<a><i>khemappatto visārado.</i></a></p>
<p><a data-ref="sc6, pts-vp-pli2.496, ms20Ap1_7440, msdiv101"><i>Āsabhaṃ pavaraṃ ṭhānaṃ,</i></a><br>
<a><i>buddhabhūmiñca kevalaṃ;</i></a><br>
<a><i>Paṭijānāti lokaggo,</i></a><br>
<a><i>natthi sañcodako kvaci.</i></a></p>
<p><a data-ref="sc7, ms20Ap1_7441, msdiv102"><i>Sīhanādamasambhītaṃ,</i></a><br>
<a><i>nadato tassa tādino;</i></a><br>
<a><i>Devo naro vā brahmā vā,</i></a><br>
<a><i>paṭivattā na vijjati.</i></a></p>
<p><a data-ref="sc8, ms20Ap1_7442, msdiv103"><i>Desento pavaraṃ dhammaṃ,</i></a><br>
<a><i>santārento sadevakaṃ;</i></a><br>
<a><i>Dhammacakkaṃ pavatteti,</i></a><br>
<a><i>parisāsu visārado.</i></a></p>
<p><a data-ref="sc9, ms20Ap1_7443, msdiv104"><i>Paṭibhānavataṃ aggaṃ,</i></a><br>
<a><i>sāvakaṃ sādhusammataṃ;</i></a><br>
<a><i>Guṇaṃ bahuṃ pakittetvā,</i></a><br>
<a><i>etadagge ṭhapesi taṃ.</i></a></p>
<p><a data-ref="sc10, ms20Ap1_7444, msdiv105"><i>Tadāhaṃ haṃsavatiyaṃ,</i></a><br>
<a><i>brāhmaṇo sādhusammato;</i></a><br>
<a><i>Sabbavedavidū jāto,</i></a><br>
<a><i>vāgīso vādisūdano.</i></a></p>
<p><a data-ref="sc11, ms20Ap1_7445, msdiv106"><i>Upecca taṃ mahāvīraṃ,</i></a><br>
<a><i>sutvāhaṃ dhammadesanaṃ;</i></a><br>
<a><i>Pītivaraṃ paṭilabhiṃ,</i></a><br>
<a><i>sāvakassa guṇe rato.</i></a></p>
<p><a data-ref="sc12, ms20Ap1_7446, msdiv107"><i>Nimantetvāva sugataṃ,</i></a><br>
<a><i>sasaṃghaṃ lokanandanaṃ;</i></a><br>
<a><i>Sattāhaṃ bhojayitvāhaṃ,</i></a><br>
<a><i>dussehacchādayiṃ tadā.</i></a></p>
<p><a data-ref="sc13, ms20Ap1_7447, msdiv108"><i>Nipacca sirasā pāde,</i></a><br>
<a><i>katokāso katañjalī;</i></a><br>
<a><i>Ekamantaṃ ṭhito haṭṭho,</i></a><br>
<a><i>santhaviṃ jinamuttamaṃ.</i></a></p>
<p><a data-var="vādimaddana → vādisaddula (bj); vādisūdana (sya1ed, sya2ed); vālisaddūla (pts-vp-pli1)" data-ref="sc14, ms20Ap1_7448, msdiv109"><i>‘Namo te vādimaddana,</i></a><br>
<a data-var="isisattama → purisuttama (bj, pts-vp-pli1)"><i>namo te isisattama;</i></a><br>
<a><i>Namo te sabbalokagga,</i></a><br>
<a><i>namo te abhayaṃ kara.</i></a></p>
<p><a data-var="māramathana → māramasana (aṭṭha.)" data-ref="sc15, ms20Ap1_7449, msdiv110"><i>Namo te māramathana,</i></a><br>
<a><i>namo te diṭṭhisūdana;</i></a><br>
<a><i>Namo te santisukhada,</i></a><br>
<a><i>namo te saraṇaṃ kara.</i></a></p>
<p><a data-ref="sc16, ms20Ap1_7450, msdiv111"><i>Anāthānaṃ bhavaṃ nātho,</i></a><br>
<a><i>bhītānaṃ abhayappado;</i></a><br>
<a data-var="Vissāmabhūmi santānaṃ → vissāsaṃ bhūmisantānaṃ (sya1ed, sya2ed); vissānabhūmi santānaṃ (pts-vp-pli1)"><i>Vissāmabhūmi santānaṃ,</i></a><br>
<a><i>saraṇaṃ saraṇesinaṃ’.</i></a></p>
<p><a data-ref="sc17, ms20Ap1_7451, msdiv112"><i>Evamādīhi sambuddhaṃ,</i></a><br>
<a><i>santhavitvā mahāguṇaṃ;</i></a><br>
<a data-var="vādisūdassa → vādisūrassa (bj, sya1ed, sya2ed); vādisurassa (pts-vp-pli1)"><i>Avocaṃ vādisūdassa,</i></a><br>
<a><i>gatiṃ pappomi bhikkhuno.</i></a></p>
<p><a data-ref="sc18, ms20Ap1_7452, msdiv113"><i>Tadā avoca bhagavā,</i></a><br>
<a><i>anantapaṭibhānavā;</i></a><br>
<a><i>‘Yo so buddhaṃ abhojesi,</i></a><br>
<a><i>sattāhaṃ sahasāvakaṃ.</i></a></p>
<p><a data-ref="sc19, ms20Ap1_7453, msdiv114"><i>Guṇañca me pakittesi,</i></a><br>
<a><i>pasanno sehi pāṇibhi;</i></a><br>
<a><i>Eso patthayate ṭhānaṃ,</i></a><br>
<a><i>vādisūdassa bhikkhuno.</i></a></p>
<p><a data-ref="sc20, pts-vp-pli2.497, ms20Ap1_7454, msdiv115"><i>Anāgatamhi addhāne,</i></a><br>
<a><i>lacchase taṃ manorathaṃ;</i></a><br>
<a><i>Devamānusasampattiṃ,</i></a><br>
<a><i>anubhotvā anappakaṃ.</i></a></p>
<p><a data-ref="sc21, ms20Ap1_7455, msdiv116"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc22, ms20Ap1_7456, msdiv117"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Vaṅgīso nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc23, ms20Ap1_7457, msdiv118"><i>Taṃ sutvā mudito hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Paccayehi upaṭṭhāsiṃ,</i></a><br>
<a><i>mettacitto tathāgataṃ.</i></a></p>
<p><a data-ref="sc24, ms20Ap1_7458, msdiv119"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a data-var="tusitaṃ → tāvatiṃsaṃ (sya1ed, sya2ed)"><i>tusitaṃ agamāsahaṃ.</i></a></p>
<p><a data-ref="sc25, ms20Ap1_7459, msdiv120"><i>Pacchime ca bhave dāni,</i></a><br>
<a data-var="vippakule → paribbājakule (bj, sya1ed, sya2ed, pts-vp-pli1)"><i>jāto vippakule ahaṃ;</i></a><br>
<a data-var="Paccājāto → pacchā jāto (sya1ed, sya2ed, pts-vp-pli1); sampatto ca (mr)"><i>Paccājāto yadā āsiṃ,</i></a><br>
<a><i>jātiyā sattavassiko.</i></a></p>
<p><a data-ref="sc26, ms20Ap1_7460, msdiv121"><i>Sabbavedavidū jāto,</i></a><br>
<a><i>vādasatthavisārado;</i></a><br>
<a data-var="Vādissaro → vaggussaro (sya1ed, sya2ed, pts-vp-pli1)"><i>Vādissaro cittakathī,</i></a><br>
<a><i>paravādappamaddano.</i></a></p>
<p><a data-ref="sc27, ms20Ap1_7461, msdiv122"><i>Vaṅge jātoti vaṅgīso,</i></a><br>
<a><i>vacane issaroti vā;</i></a><br>
<a><i>Vaṅgīso iti me nāmaṃ,</i></a><br>
<a><i>abhavī lokasammataṃ.</i></a></p>
<p><a data-ref="sc28, ms20Ap1_7462, msdiv123"><i>Yadāhaṃ viññutaṃ patto,</i></a><br>
<a><i>ṭhito paṭhamayobbane;</i></a><br>
<a><i>Tadā rājagahe ramme,</i></a><br>
<a data-var="sāriputtamahaddasaṃ → … mathaddasaṃ (bj, pts-vp-pli1); sāriputtañca addasaṃ (sya1ed, sya2ed)"><i>sāriputtamahaddasaṃ.</i></a></p>
</blockquote>
<p class="endsutta"><a data-ref="sc29, ms20Ap1_7463"><i>Pañcavīsatimaṃ bhāṇavāraṃ.</i></a></p>
<blockquote class="gatha">
<p><a data-ref="sc30, ms20Ap1_7464, msdiv124"><i>Piṇḍāya vicarantaṃ taṃ,</i></a><br>
<a><i>pattapāṇiṃ susaṃvutaṃ;</i></a><br>
<a><i>Alolakkhiṃ mitabhāṇiṃ,</i></a><br>
<a data-var="yugamattaṃ nidakkhitaṃ → yugamattanirikkhataṃ (bj); udikkhataṃ (sya1ed, sya2ed); yugamattaṃ nirikkhitaṃ (pts-vp-pli1)"><i>yugamattaṃ nidakkhitaṃ.</i></a></p>
<p><a data-ref="sc31, ms20Ap1_7465, msdiv125"><i>Taṃ disvā vimhito hutvā,</i></a><br>
<a data-var="avocaṃ mamanucchavaṃ → avocaṃ mananucchavaṃ (bj); avocamananucchavaṃ (sya1ed, sya2ed); avocaṃ mananucchaviṃ (pts-vp-pli1)"><i>avocaṃ mamanucchavaṃ;</i></a><br>
<a data-var="Kaṇikāraṃva nicitaṃ → khaṇikaṃ ṭhānaracitaṃ (bj); kaṇṇikāraparicitaṃ (pts-vp-pli1)"><i>Kaṇikāraṃva nicitaṃ,</i></a><br>
<a><i>cittaṃ gāthāpadaṃ ahaṃ.</i></a></p>
<p><a data-ref="sc32, ms20Ap1_7466, msdiv126"><i>Ācikkhi so me satthāraṃ,</i></a><br>
<a><i>sambuddhaṃ lokanāyakaṃ;</i></a><br>
<a><i>Tadā so paṇḍito vīro,</i></a><br>
<a data-var="uttariṃ → uttaraṃ (bj, sya2ed, pts-vp-pli1)"><i>uttariṃ samavoca me.</i></a></p>
<p><a data-ref="sc33, ms20Ap1_7467, msdiv127"><i>Virāgasaṃhitaṃ vākyaṃ,</i></a><br>
<a><i>katvā duddasamuttamaṃ;</i></a><br>
<a><i>Vicittapaṭibhānehi,</i></a><br>
<a><i>tosito tena tādinā.</i></a></p>
<p><a data-ref="sc34, ms20Ap1_7468, msdiv128"><i>Nipacca sirasā pāde,</i></a><br>
<a><i>‘pabbājehī’ti maṃ bravi;</i></a><br>
<a><i>Tato maṃ sa mahāpañño,</i></a><br>
<a><i>buddhaseṭṭhamupānayi.</i></a></p>
<p><a data-ref="sc35, ms20Ap1_7469, msdiv129"><i>Nipacca sirasā pāde,</i></a><br>
<a><i>nisīdiṃ satthu santike;</i></a><br>
<a><i>Mamāha vadataṃ seṭṭho,</i></a><br>
<a data-var="kacci vaṅgīsa jānāsi → saccaṃ vaṅgīsa kacci te (sya1ed, sya2ed, pts-vp-pli1)"><i>‘kacci vaṅgīsa jānāsi’.</i></a></p>
<p><a data-ref="sc36, pts-vp-pli2.498, ms20Ap1_7470, msdiv130"><i>Kiñci sippanti tassāhaṃ,</i></a><br>
<a><i>‘jānāmī’ti ca abraviṃ;</i></a><br>
<a><i>‘Matasīsaṃ vanacchuddhaṃ,</i></a><br>
<a><i>api bārasavassikaṃ;</i></a><br>
<a><i>Tava vijjāvisesena,</i></a><br>
<a data-var="vācaya → bhāsaya (bj, pts-vp-pli1)"><i>sace sakkosi vācaya’.</i></a></p>
<p><a data-ref="sc37, ms20Ap1_7471, msdiv131"><i>‘Āmoti me paṭiññāte,</i></a><br>
<a><i>tīṇi sīsāni dassayi;</i></a><br>
<a><i>Nirayanaradevesu,</i></a><br>
<a><i>upapanne avācayiṃ’.</i></a></p>
<p><a data-var="Tadā khīṇāsavasseva → paccekabuddhassa (bj, pts-vp-pli1)" data-ref="sc38, ms20Ap1_7472, msdiv132"><i>Tadā khīṇāsavasseva,</i></a><br>
<a><i>sīsaṃ dassesi nāyako;</i></a><br>
<a data-var="vihatārambho → vihatārabbho (csp1ed)"><i>Tatohaṃ vihatārambho,</i></a><br>
<a><i>pabbajjaṃ samayācisaṃ.</i></a></p>
<p><a data-ref="sc39, ms20Ap1_7473, msdiv133"><i>Pabbajitvāna sugataṃ,</i></a><br>
<a><i>santhavāmi tahiṃ tahiṃ;</i></a><br>
<a data-var="kabbavittosi → kabbavittoti (bj); kavicittoti (sya1ed, sya2ed); kavyacittoti (pts-vp-pli1)"><i>Tato maṃ kabbavittosi,</i></a><br>
<a><i>ujjhāyantiha bhikkhavo.</i></a></p>
<p><a data-ref="sc40, ms20Ap1_7474, msdiv134"><i>Tato vīmaṃsanatthaṃ me,</i></a><br>
<a><i>āha buddho vināyako;</i></a><br>
<a><i>‘Takkikā panimā gāthā,</i></a><br>
<a><i>ṭhānaso paṭibhanti taṃ’.</i></a></p>
<p><a data-ref="sc41, ms20Ap1_7475, msdiv135"><i>‘Na kabbavittohaṃ vīra,</i></a><br>
<a><i>ṭhānaso paṭibhanti maṃ’;</i></a><br>
<a><i>‘Tena hi dāni vaṅgīsa,</i></a><br>
<a><i>ṭhānaso santhavāhi maṃ’.</i></a></p>
<p><a data-ref="sc42, ms20Ap1_7476, msdiv136"><i>Tadāhaṃ santhaviṃ vīraṃ,</i></a><br>
<a><i>gāthāhi isisattamaṃ;</i></a><br>
<a><i>Ṭhānaso me tadā tuṭṭho,</i></a><br>
<a><i>jino agge ṭhapesi maṃ.</i></a></p>
<p><a data-ref="sc43, ms20Ap1_7477, msdiv137"><i>Paṭibhānena cittena,</i></a><br>
<a><i>aññesamatimaññahaṃ;</i></a><br>
<a><i>Pesale tena saṃviggo,</i></a><br>
<a><i>arahattamapāpuṇiṃ.</i></a></p>
<p><a data-ref="sc44, ms20Ap1_7478, msdiv138"><i>‘Paṭibhānavataṃ aggo,</i></a><br>
<a><i>añño koci na vijjati;</i></a><br>
<a><i>Yathāyaṃ bhikkhu vaṅgīso,</i></a><br>
<a><i>evaṃ dhāretha bhikkhavo’.</i></a></p>
<p><a data-ref="sc45, ms20Ap1_7479, msdiv139"><i>Satasahasse kataṃ kammaṃ,</i></a><br>
<a><i>phalaṃ dassesi me idha;</i></a><br>
<a><i>Sumutto saravegova,</i></a><br>
<a><i>kilese jhāpayiṃ mama.</i></a></p>
<p><a data-ref="sc46, ms20Ap1_7480, msdiv140"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc47, ms20Ap1_7481, msdiv141"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc48, ms20Ap1_7482, msdiv142"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc49, ms20Ap1_7483"><i>Itthaṃ sudaṃ āyasmā vaṅgīso thero imā gāthāyo abhāsitthāti.</i></a></p>
<p class="endsutta"><a data-ref="sc50, ms20Ap1_7484"><i>Vaṅgīsattherassāpadānaṃ catutthaṃ.</i></a></p>
</article>
</section>
</div>
</body>
</html>
