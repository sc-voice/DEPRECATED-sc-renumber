<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap54">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bījanivagga</i></a></p>
<h1><a data-var="2 Sataraṃsittheraapadāna → sataraṃsikattherāpadānaṃ (bj, pts-vp-pli1); sataraṃsiyattherāpadānaṃ (sya1ed, sya2ed)"><i>2 Sataraṃsittheraapadāna</i></a></h1>
</div>
<blockquote class="gatha">
<p><a data-var="Ubbiddhaṃ → ucciyaṃ (bj)" data-ref="sc1, ms20Ap1_1385, msdiv8"><i>“Ubbiddhaṃ selamāruyha,</i></a><br>
<a><i>nisīdi purisuttamo;</i></a><br>
<a><i>Pabbatassāvidūramhi,</i></a><br>
<a><i>brāhmaṇo mantapāragū.</i></a></p>
<p><a data-ref="sc2, ms20Ap1_1386, msdiv9"><i>Upaviṭṭhaṃ mahāvīraṃ,</i></a><br>
<a><i>devadevaṃ narāsabhaṃ;</i></a><br>
<a><i>Añjaliṃ paggahetvāna,</i></a><br>
<a><i>santhaviṃ lokanāyakaṃ.</i></a></p>
<p><a data-ref="sc3, ms20Ap1_1387, msdiv10"><i>‘Esa buddho mahāvīro,</i></a><br>
<a><i>varadhammappakāsako;</i></a><br>
<a><i>Jalati aggikhandhova,</i></a><br>
<a><i>bhikkhusaṃghapurakkhato.</i></a></p>
<p><a data-var="Mahāsamuddovakkhubbho → ' … kkhobho (bj); … kkhobbho (pts-vp-pli1)" data-ref="sc4, ms20Ap1_1388, msdiv11"><i>Mahāsamuddovakkhubbho,</i></a><br>
<a><i>aṇṇavova duruttaro;</i></a><br>
<a data-var="Migarājāvasambhīto → … chambhito (mr)"><i>Migarājāvasambhīto,</i></a><br>
<a><i>dhammaṃ deseti cakkhumā’.</i></a></p>
<p><a data-ref="sc5, ms20Ap1_1389, msdiv12"><i>Mama saṅkappamaññāya,</i></a><br>
<a><i>padumuttaranāyako;</i></a><br>
<a><i>Bhikkhusaṃghe ṭhito satthā,</i></a><br>
<a><i>imā gāthā abhāsatha.</i></a></p>
<p><a data-var="Yenāyaṃ → yenāhaṃ (mr)" data-ref="sc6, ms20Ap1_1390, msdiv13"><i>‘Yenāyaṃ añjalī dinno,</i></a><br>
<a><i>buddhaseṭṭho ca thomito;</i></a><br>
<a><i>Tiṃsakappasahassāni,</i></a><br>
<a><i>devarajjaṃ karissati.</i></a></p>
<p><a data-ref="sc7, ms20Ap1_1391, msdiv14"><i>Kappasatasahassamhi,</i></a><br>
<a><i>aṅgīrasasanāmako;</i></a><br>
<a data-var="Vivaṭṭacchado → vivattacchaddo (bj); vivattachaddo (pts-vp-pli1)"><i>Vivaṭṭacchado sambuddho,</i></a><br>
<a><i>uppajjissati tāvade.</i></a></p>
<p><a data-ref="sc8, ms20Ap1_1392, msdiv15"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sataraṃsīti nāmena,</i></a><br>
<a><i>arahā so bhavissati’.</i></a></p>
<p><a data-ref="sc9, ms20Ap1_1393, msdiv16"><i>Jātiyā sattavassohaṃ,</i></a><br>
<a><i>pabbajiṃ anagāriyaṃ;</i></a><br>
<a><i>Sataraṃsimhi nāmena,</i></a><br>
<a><i>pabhā niddhāvate mama.</i></a></p>
<p><a data-ref="sc10, ms20Ap1_1394, msdiv17"><i>Maṇḍape rukkhamūle vā,</i></a><br>
<a><i>jhāyī jhānarato ahaṃ;</i></a><br>
<a><i>Dhāremi antimaṃ dehaṃ,</i></a><br>
<a><i>sammāsambuddhasāsane.</i></a></p>
<p><a data-ref="sc11, ms20Ap1_1395, msdiv18"><i>Saṭṭhikappasahassamhi,</i></a><br>
<a><i>caturo rāmanāmakā;</i></a><br>
<a><i>Sattaratanasampannā,</i></a><br>
<a><i>cakkavattī mahabbalā.</i></a></p>
<p><a data-ref="sc12, pts-vp-pli1.105, ms20Ap1_1396, msdiv19"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="sataraṃsi → sataraṃsiyo (bj, sya1ed, sya2ed, pts-vp-pli1)" data-ref="sc13, ms20Ap1_1397"><i>Itthaṃ sudaṃ āyasmā sataraṃsi thero imā gāthāyo abhāsitthāti.</i></a></p>
<p class="endsutta"><a data-var="Sataraṃsittherassāpadānaṃ → sataraṃsikat … (bj, pts-vp-pli1); sataraṃsiyattherassa … (sya1ed, sya2ed)" data-ref="sc14, ms20Ap1_1398"><i>Sataraṃsittherassāpadānaṃ dutiyaṃ.</i></a></p>
</article>
</section>
</div>
</body>
</html>
