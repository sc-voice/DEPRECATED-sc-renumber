<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap411">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Metteyyavagga</i></a></p>
<h1><a><i>9. Jatukaṇṇittheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5138, msdiv276"><i>“Nagare haṃsavatiyā,</i></a><br>
<a><i>seṭṭhiputto ahosahaṃ;</i></a><br>
<a><i>Samappito kāmaguṇe,</i></a><br>
<a><i>paricāremahaṃ tadā.</i></a></p>
<p><a data-var="Tato → tayo (bj)" data-ref="sc2, pts-vp-pli2.358, ms20Ap1_5139, msdiv277"><i>Tato pāsādamāruyha,</i></a><br>
<a data-var="mahābhoge valañjako → ubbiddhā gehalañchakā (bj, pts-vp-pli1); ubbiddhā gehaluñjakā (mr)"><i>mahābhoge valañjako;</i></a><br>
<a><i>Tattha naccehi gītehi,</i></a><br>
<a><i>paricāremahaṃ tadā.</i></a></p>
<p><a data-ref="sc3, ms20Ap1_5140, msdiv278"><i>Tūriyā āhatā mayhaṃ,</i></a><br>
<a><i>sammatāḷasamāhitā;</i></a><br>
<a data-var="Naccantā → rañjantī (sya1ed, sya2ed); rajjantā (mr)"><i>Naccantā itthiyo sabbā,</i></a><br>
<a><i>harantiyeva me mano.</i></a></p>
<p><a data-var="Celāpikā → celāvakā (sya1ed, sya2ed); velāmikā (pts-vp-pli1) | vāmanikā → lāmaṇikā (bj, csp1ed)" data-ref="sc4, ms20Ap1_5141, msdiv279"><i>Celāpikā vāmanikā,</i></a><br>
<a data-var="kuñjavāsī timajjhikā → kuñjavā sīhimajjhitā (sya1ed, sya2ed); kujjā vā sīhimajjhikā (pts-vp-pli1)"><i>kuñjavāsī timajjhikā;</i></a><br>
<a><i>Laṅghikā sokajjhāyī ca,</i></a><br>
<a><i>parivārenti maṃ sadā.</i></a></p>
<p><a data-ref="sc5, ms20Ap1_5142, msdiv280"><i>Vetāḷino kumbhathūnī,</i></a><br>
<a><i>naṭā ca naccakā bahū;</i></a><br>
<a><i>Naṭakā nāṭakā ceva,</i></a><br>
<a><i>parivārenti maṃ sadā.</i></a></p>
<p><a data-ref="sc6, ms20Ap1_5143, msdiv281"><i>Kappakā nhāpakā sūdā,</i></a><br>
<a data-var="supāsakā → sumāpakā (bj, pts-vp-pli1)"><i>mālākārā supāsakā;</i></a><br>
<a><i>Jallā mallā ca te sabbe,</i></a><br>
<a><i>parivārenti maṃ sadā.</i></a></p>
<p><a data-ref="sc7, ms20Ap1_5144, msdiv282"><i>Etesu kīḷamānesu,</i></a><br>
<a><i>sikkhite katupāsane;</i></a><br>
<a><i>Rattindivaṃ na jānāmi,</i></a><br>
<a><i>indova tidasaṅgaṇe.</i></a></p>
<p><a data-ref="sc8, ms20Ap1_5145, msdiv283"><i>Addhikā pathikā sabbe,</i></a><br>
<a><i>yācakā varakā bahū;</i></a><br>
<a><i>Upagacchanti te niccaṃ,</i></a><br>
<a><i>bhikkhayantā mamaṃ gharaṃ.</i></a></p>
<p><a data-ref="sc9, ms20Ap1_5146, msdiv284"><i>Samaṇā brāhmaṇā ceva,</i></a><br>
<a><i>puññakkhettā anuttarā;</i></a><br>
<a><i>Vaḍḍhayantā mamaṃ puññaṃ,</i></a><br>
<a><i>āgacchanti mamaṃ gharaṃ.</i></a></p>
<p><a data-var="Paṭagā → paṭakā (bj, sya1ed, sya2ed); padakā (pts-vp-pli1) | laṭukā → laṭakā (bj)" data-ref="sc10, ms20Ap1_5147, msdiv285"><i>Paṭagā laṭukā sabbe,</i></a><br>
<a><i>nigaṇṭhā pupphasāṭakā;</i></a><br>
<a><i>Tedaṇḍikā ekasikhā,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc11, ms20Ap1_5148, msdiv286"><i>Ājīvakā viluttāvī,</i></a><br>
<a><i>godhammā devadhammikā;</i></a><br>
<a><i>Rajojalladharā ete,</i></a><br>
<a><i>āgacchanti mamaṃ gharaṃ.</i></a></p>
<p><a data-var="Parittakā santipattā → parivattakā siddhipattā (bj, sya1ed, sya2ed, pts-vp-pli1)" data-ref="sc12, ms20Ap1_5149, msdiv287"><i>Parittakā santipattā,</i></a><br>
<a data-var="kodhapugganikā → koṇḍapuggaṇikā (bj); koṇḍapuggalikā (pts-vp-pli1)"><i>kodhapugganikā bahū;</i></a><br>
<a><i>Tapassī vanacārī ca,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc13, ms20Ap1_5150, msdiv288"><i>Oḍḍakā damiḷā ceva,</i></a><br>
<a data-var="sākuḷā → sākulā (bj) | malavāḷakā → malayālakā (bj); malayāḷakā (sya1ed, sya2ed, pts-vp-pli1)"><i>sākuḷā malavāḷakā;</i></a><br>
<a><i>Savarā yonakā ceva,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc14, pts-vp-pli2.359, ms20Ap1_5151, msdiv289"><i>Andhakā muṇḍakā sabbe,</i></a><br>
<a data-var="koṭalā hanuvindakā → kolakā sānuvindakā (bj, pts-vp-pli1); kuṭṭhalā sānuvindakā (sya1ed, sya2ed)"><i>koṭalā hanuvindakā;</i></a><br>
<a><i>Ārāvacīnaraṭṭhā ca,</i></a><br>
<a><i>āgacchanti mamaṃ gharaṃ.</i></a></p>
<p><a data-var="Alasandakā → alasantā (mr)" data-ref="sc15, ms20Ap1_5152, msdiv290"><i>Alasandakā pallavakā,</i></a><br>
<a data-var="dhammarā niggamānusā → babbarā bhaggakārusā (bj, pts-vp-pli1); pabbatānaggamāruhā (sya1ed, sya2ed)"><i>dhammarā niggamānusā;</i></a><br>
<a data-var="Gehikā → rohitā (bj); bāhikā (sya1ed, sya2ed, pts-vp-pli1)"><i>Gehikā cetaputtā ca,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc16, ms20Ap1_5153, msdiv291"><i>Mādhurakā kosalakā,</i></a><br>
<a data-var="kaliṅgā → kāsikā (bj, sya1ed, sya2ed, pts-vp-pli1)"><i>kaliṅgā hatthiporikā;</i></a><br>
<a><i>Isiṇḍā makkalā ceva,</i></a><br>
<a><i>āgacchanti mamaṃ gharaṃ.</i></a></p>
<p><a data-var="ārabbhā → arammā (bj, pts-vp-pli1); ārambā (sya1ed, sya2ed)" data-ref="sc17, ms20Ap1_5154, msdiv292"><i>Celāvakā ārabbhā ca,</i></a><br>
<a data-var="oghuḷhā → okkalā (bj, pts-vp-pli1); obhāsā (sya1ed, sya2ed)"><i>oghuḷhā meghalā bahū;</i></a><br>
<a><i>Khuddakā suddakā ceva,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc18, ms20Ap1_5155, msdiv293"><i>Rohaṇā sindhavā ceva,</i></a><br>
<a><i>citakā ekakaṇṇikā;</i></a><br>
<a><i>Suraṭṭhā aparantā ca,</i></a><br>
<a><i>āgacchanti mamaṃ gharaṃ.</i></a></p>
<p><a data-var="kumārā → kikumārā (bj, pts-vp-pli1)" data-ref="sc19, ms20Ap1_5156, msdiv294"><i>Suppārakā kumārā ca,</i></a><br>
<a data-var="mallasovaṇṇabhūmikā → malayā soṇṇabhūmikā (bj, sya1ed, sya2ed); malayā soṇṇabhūmakā (pts-vp-pli1)"><i>mallasovaṇṇabhūmikā;</i></a><br>
<a data-var="Vajjītaṅgā → vajjī tārā (bj); vajjihārā (sya1ed, sya2ed, pts-vp-pli1)"><i>Vajjītaṅgā ca te sabbe,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc20, ms20Ap1_5157, msdiv295"><i>Naḷakārā pesakārā,</i></a><br>
<a><i>cammakārā ca tacchakā;</i></a><br>
<a><i>Kammārā kumbhakārā ca,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc21, ms20Ap1_5158, msdiv296"><i>Maṇikārā lohakārā,</i></a><br>
<a><i>soṇṇakārā ca dussikā;</i></a><br>
<a><i>Tipukārā ca te sabbe,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc22, ms20Ap1_5159, msdiv297"><i>Usukārā bhamakārā,</i></a><br>
<a><i>pesakārā ca gandhikā;</i></a><br>
<a><i>Rajakā tunnavāyā ca,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc23, ms20Ap1_5160, msdiv298"><i>Telikā kaṭṭhahārā ca,</i></a><br>
<a><i>udahārā ca pessikā;</i></a><br>
<a><i>Sūpikā sūparakkhā ca,</i></a><br>
<a><i>āgacchanti mamaṃ gharaṃ.</i></a></p>
<p><a data-ref="sc24, pts-vp-pli2.360, ms20Ap1_5161, msdiv299"><i>Dovārikā anīkaṭṭhā,</i></a><br>
<a data-var="Bandhikā → vandikā (bj); ganthikā (sya1ed, sya2ed); sandhikā (pts-vp-pli1)"><i>Bandhikā pupphachaḍḍakā;</i></a><br>
<a><i>Hatthāruhā hatthipālā,</i></a><br>
<a><i>Āgacchanti mamaṃ gharaṃ.</i></a></p>
<p><a data-var="Ānandassa mahārañño → ānandassa nāma rañño (sya1ed, sya2ed); arindamānāma rañño (pts-vp-pli1)" data-ref="sc25, ms20Ap1_5162, msdiv300"><i>Ānandassa mahārañño,</i></a><br>
<a data-var="mamatthassa → pamattassa (bj, pts-vp-pli1); samaggassa (sya1ed, sya2ed)"><i>mamatthassa adāsahaṃ;</i></a><br>
<a><i>Sattavaṇṇena ratanena,</i></a><br>
<a data-var="ūnatthaṃ → ūnattaṃ (bj, sya1ed, sya2ed, pts-vp-pli1)"><i>ūnatthaṃ pūrayāmahaṃ.</i></a></p>
<p><a data-ref="sc26, ms20Ap1_5163, msdiv301"><i>Ye mayā kittitā sabbe,</i></a><br>
<a><i>nānāvaṇṇā bahū janā;</i></a><br>
<a><i>Tesāhaṃ cittamaññāya,</i></a><br>
<a><i>tappayiṃ ratanenahaṃ.</i></a></p>
<p><a data-ref="sc27, ms20Ap1_5164, msdiv302"><i>Vaggūsu bhāsamānāsu,</i></a><br>
<a><i>vajjamānāsu bherisu;</i></a><br>
<a><i>Saṅkhesu dhamayantesu,</i></a><br>
<a><i>sakagehe ramāmahaṃ.</i></a></p>
<p><a data-ref="sc28, ms20Ap1_5165, msdiv303"><i>Bhagavā tamhi samaye,</i></a><br>
<a><i>padumuttaranāyako;</i></a><br>
<a><i>Vasīsatasahassehi,</i></a><br>
<a><i>parikkhīṇāsavehi so.</i></a></p>
<p><a data-ref="sc29, ms20Ap1_5166, msdiv304"><i>Bhikkhūhi sahito vīthiṃ,</i></a><br>
<a><i>paṭipajjittha cakkhumā;</i></a><br>
<a><i>Obhāsento disā sabbā,</i></a><br>
<a><i>dīparukkhova jotati.</i></a></p>
<p><a data-ref="sc30, ms20Ap1_5167, msdiv305"><i>Vajjanti bheriyo sabbā,</i></a><br>
<a><i>gacchante lokanāyake;</i></a><br>
<a><i>Pabhā niddhāvate tassa,</i></a><br>
<a><i>sataraṃsīva uggato.</i></a></p>
<p><a data-ref="sc31, ms20Ap1_5168, msdiv306"><i>Kavāṭantarikāyāpi,</i></a><br>
<a><i>paviṭṭhena ca rasminā;</i></a><br>
<a><i>Antogharesu vipulo,</i></a><br>
<a><i>āloko āsi tāvade.</i></a></p>
<p><a data-ref="sc32, ms20Ap1_5169, msdiv307"><i>Pabhaṃ disvāna buddhassa,</i></a><br>
<a><i>pārisajje avocahaṃ;</i></a><br>
<a><i>‘Nissaṃsayaṃ buddhaseṭṭho,</i></a><br>
<a><i>imaṃ vīthimupāgato’.</i></a></p>
<p><a data-ref="sc33, ms20Ap1_5170, msdiv308"><i>Khippaṃ oruyha pāsādā,</i></a><br>
<a><i>agamiṃ antarāpaṇaṃ;</i></a><br>
<a><i>Sambuddhaṃ abhivādetvā,</i></a><br>
<a><i>idaṃ vacanamabraviṃ.</i></a></p>
<p><a data-ref="sc34, ms20Ap1_5171, msdiv309"><i>‘Anukampatu me buddho,</i></a><br>
<a><i>jalajuttamanāyako;</i></a><br>
<a><i>Vasīsatasahassehi,</i></a><br>
<a><i>adhivāsesi so muni’.</i></a></p>
<p><a data-ref="sc35, ms20Ap1_5172, msdiv310"><i>Nimantetvāna sambuddhaṃ,</i></a><br>
<a><i>abhinesiṃ sakaṃ gharaṃ;</i></a><br>
<a><i>Tattha annena pānena,</i></a><br>
<a><i>santappesiṃ mahāmuniṃ.</i></a></p>
<p><a data-ref="sc36, ms20Ap1_5173, msdiv311"><i>Bhuttāviṃ kālamaññāya,</i></a><br>
<a><i>buddhaseṭṭhassa tādino;</i></a><br>
<a><i>Sataṅgikena tūriyena,</i></a><br>
<a><i>buddhaseṭṭhaṃ upaṭṭhahiṃ.</i></a></p>
<p><a data-ref="sc37, ms20Ap1_5174, msdiv312"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Antoghare nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc38, pts-vp-pli2.361, ms20Ap1_5175, msdiv313"><i>‘Yo maṃ tūriyehupaṭṭhāsi,</i></a><br>
<a><i>annapānañcadāsi me;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc39, ms20Ap1_5176, msdiv314"><i>Pahūtabhakkho hutvāna,</i></a><br>
<a><i>sahirañño sabhojano;</i></a><br>
<a><i>Catudīpe ekarajjaṃ,</i></a><br>
<a><i>kārayissatiyaṃ naro.</i></a></p>
<p><a data-ref="sc40, ms20Ap1_5177, msdiv315"><i>Pañca sīle samādāya,</i></a><br>
<a><i>dasakammapathe tato;</i></a><br>
<a><i>Samādāya pavattento,</i></a><br>
<a><i>parisaṃ sikkhāpayissati.</i></a></p>
<p><a data-ref="sc41, ms20Ap1_5178, msdiv316"><i>Tūriyasatasahassāni,</i></a><br>
<a><i>bheriyo samalaṅkatā;</i></a><br>
<a><i>Vajjayissantimaṃ niccaṃ,</i></a><br>
<a><i>upaṭṭhānassidaṃ phalaṃ.</i></a></p>
<p><a data-ref="sc42, ms20Ap1_5179, msdiv317"><i>Tiṃsakappasahassāni,</i></a><br>
<a><i>devaloke ramissati;</i></a><br>
<a><i>Catusaṭṭhikkhattuṃ devindo,</i></a><br>
<a><i>devarajjaṃ karissati.</i></a></p>
<p><a data-ref="sc43, ms20Ap1_5180, msdiv318"><i>Catusaṭṭhikkhattuṃ rājā,</i></a><br>
<a><i>cakkavattī bhavissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc44, ms20Ap1_5181, msdiv319"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc45, ms20Ap1_5182, msdiv320"><i>Upapajjati yaṃ yoniṃ,</i></a><br>
<a><i>devattaṃ atha mānusaṃ;</i></a><br>
<a><i>Anūnabhogo hutvāna,</i></a><br>
<a><i>manussattaṃ gamissati.</i></a></p>
<p><a data-ref="sc46, ms20Ap1_5183, msdiv321"><i>Ajjhāyako bhavitvāna,</i></a><br>
<a><i>tiṇṇaṃ vedāna pāragū;</i></a><br>
<a><i>Uttamatthaṃ gavesanto,</i></a><br>
<a><i>carissati mahiṃ imaṃ.</i></a></p>
<p><a data-ref="sc47, ms20Ap1_5184, msdiv322"><i>So pacchā pabbajitvāna,</i></a><br>
<a><i>sukkamūlena codito;</i></a><br>
<a><i>Gotamassa bhagavato,</i></a><br>
<a><i>sāsanebhiramissati.</i></a></p>
<p><a data-ref="sc48, ms20Ap1_5185, msdiv323"><i>Ārādhayitvāna sambuddhaṃ,</i></a><br>
<a><i>gotamaṃ sakyapuṅgavaṃ;</i></a><br>
<a><i>Kilese jhāpayitvāna,</i></a><br>
<a><i>arahāyaṃ bhavissati’.</i></a></p>
<p><a data-ref="sc49, ms20Ap1_5186, msdiv324"><i>Vipine byaggharājāva,</i></a><br>
<a><i>migarājāva kesarī;</i></a><br>
<a><i>Abhīto viharāmajja,</i></a><br>
<a><i>sakyaputtassa sāsane.</i></a></p>
<p><a data-ref="sc50, ms20Ap1_5187, msdiv325"><i>Devaloke manusse vā,</i></a><br>
<a><i>dalidde duggatimhi vā;</i></a><br>
<a><i>Nibbattiṃ me na passāmi,</i></a><br>
<a><i>upaṭṭhānassidaṃ phalaṃ.</i></a></p>
<p><a data-ref="sc51, ms20Ap1_5188, msdiv326"><i>Vivekamanuyuttomhi,</i></a><br>
<a><i>upasanto nirūpadhi;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc52, ms20Ap1_5189, msdiv327"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc53, ms20Ap1_5190, msdiv328"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc54, ms20Ap1_5191, msdiv329"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc55, ms20Ap1_5192"><i>Itthaṃ sudaṃ āyasmā jatukaṇṇitthero imā gāthāyo abhāsitthāti.</i></a></p>
<p class="endsutta"><a data-ref="sc56, ms20Ap1_5193"><i>Jatukaṇṇittherassāpadānaṃ navamaṃ.</i></a></p>
</article>
</section>
</div>
</body>
</html>
