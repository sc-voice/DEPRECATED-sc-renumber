<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap329">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Umāpupphiyavagga</i></a></p>
<h1><a><i>7. Nigguṇḍipupphiyattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.262, ms20Ap1_3636, msdiv39"><i>“Yadā devo devakāyā,</i></a><br>
<a><i>cavate āyusaṅkhayā;</i></a><br>
<a><i>Tayo saddā niccharanti,</i></a><br>
<a><i>devānaṃ anumodataṃ.</i></a></p>
<p><a data-ref="sc2, ms20Ap1_3637, msdiv40"><i>‘Ito bho sugatiṃ gaccha,</i></a><br>
<a><i>manussānaṃ sahabyataṃ;</i></a><br>
<a><i>Manussabhūto saddhamme,</i></a><br>
<a><i>labha saddhaṃ anuttaraṃ.</i></a></p>
<p><a data-ref="sc3, ms20Ap1_3638, msdiv41"><i>Sā te saddhā niviṭṭhāssa,</i></a><br>
<a><i>mūlajātā patiṭṭhitā;</i></a><br>
<a><i>Yāvajīvaṃ asaṃhīrā,</i></a><br>
<a><i>saddhamme suppavedite.</i></a></p>
<p><a data-ref="sc4, ms20Ap1_3639, msdiv42"><i>Kāyena kusalaṃ katvā,</i></a><br>
<a><i>vācāya kusalaṃ bahuṃ;</i></a><br>
<a><i>Manasā kusalaṃ katvā,</i></a><br>
<a><i>abyāpajjaṃ nirūpadhiṃ.</i></a></p>
<p><a data-ref="sc5, ms20Ap1_3640, msdiv43"><i>Tato opadhikaṃ puññaṃ,</i></a><br>
<a><i>katvā dānena taṃ bahuṃ;</i></a><br>
<a><i>Aññepi macce saddhamme,</i></a><br>
<a><i>brahmacariye nivesaya’.</i></a></p>
<p><a data-ref="sc6, ms20Ap1_3641, msdiv44"><i>Imāya anukampāya,</i></a><br>
<a><i>devādevaṃ yadā vidū;</i></a><br>
<a><i>Cavantaṃ anumodanti,</i></a><br>
<a data-var="deva punappunaṃ → devapuraṃ puna (bj)"><i>ehi deva punappunaṃ.</i></a></p>
<p><a data-var="Saṃvego me → saṃviggohaṃ (sya1ed, sya2ed, pts-vp-pli1)" data-ref="sc7, ms20Ap1_3642, msdiv45"><i>‘Saṃvego me tadā āsi,</i></a><br>
<a><i>devasaṅghe samāgate;</i></a><br>
<a><i>Kaṃsu nāma ahaṃ yoniṃ,</i></a><br>
<a><i>gamissāmi ito cuto’.</i></a></p>
<p><a data-ref="sc8, ms20Ap1_3643, msdiv46"><i>Mama saṃvegamaññāya,</i></a><br>
<a><i>samaṇo bhāvitindriyo;</i></a><br>
<a><i>Mamuddharitukāmo so,</i></a><br>
<a><i>āgacchi mama santikaṃ.</i></a></p>
<p><a data-ref="sc9, ms20Ap1_3644, msdiv47"><i>Sumano nāma nāmena,</i></a><br>
<a><i>padumuttarasāvako;</i></a><br>
<a><i>Atthadhammānusāsitvā,</i></a><br>
<a><i>saṃvejesi mamaṃ tadā.</i></a></p>
</blockquote>
<p class="endsutta"><a data-ref="sc10, ms20Ap1_3645"><i>Dvādasamaṃ bhāṇavāraṃ.</i></a></p>
<blockquote class="gatha">
<p><a data-ref="sc11, ms20Ap1_3646, msdiv48"><i>Tassāhaṃ vacanaṃ sutvā,</i></a><br>
<a><i>buddhe cittaṃ pasādayiṃ;</i></a><br>
<a><i>Taṃ dhīraṃ abhivādetvā,</i></a><br>
<a><i>tattha kālaṅkato ahaṃ.</i></a></p>
<p><a data-var="Upapajjiṃ sa → upapajjisaṃ (bj); upapajjissaṃ (pts-vp-pli1)" data-ref="sc12, ms20Ap1_3647, msdiv49"><i>Upapajjiṃ sa tattheva,</i></a><br>
<a><i>sukkamūlena codito;</i></a><br>
<a><i>Vasanto mātukucchimhi,</i></a><br>
<a><i>puna dhāreti mātuyā.</i></a></p>
<p><a data-ref="sc13, ms20Ap1_3648, msdiv50"><i>Tamhā kāyā cavitvāna,</i></a><br>
<a><i>tidase upapajjahaṃ;</i></a><br>
<a><i>Etthantare na passāmi,</i></a><br>
<a><i>domanassamahaṃ tadā.</i></a></p>
<p><a data-ref="sc14, pts-vp-pli1.263, ms20Ap1_3649, msdiv51"><i>Tāvatiṃsā cavitvāna,</i></a><br>
<a><i>mātukucchiṃ samokkamiṃ;</i></a><br>
<a><i>Nikkhamitvāna kucchimhā,</i></a><br>
<a><i>kaṇhasukkaṃ ajānahaṃ.</i></a></p>
<p><a data-var="sattavassova → jātiyā sattavassena (sya1ed, sya2ed, pts-vp-pli1)" data-ref="sc15, ms20Ap1_3650, msdiv52"><i>Jātiyā sattavassova,</i></a><br>
<a><i>ārāmaṃ pāvisiṃ ahaṃ;</i></a><br>
<a><i>Gotamassa bhagavato,</i></a><br>
<a><i>sakyaputtassa tādino.</i></a></p>
<p><a data-var="Vitthārike → vitthārite (bj, mr); vitthārake (pts-vp-pli1)" data-ref="sc16, ms20Ap1_3651, msdiv53"><i>Vitthārike pāvacane,</i></a><br>
<a><i>bāhujaññamhi sāsane;</i></a><br>
<a><i>Addasaṃ sāsanakare,</i></a><br>
<a><i>bhikkhavo tattha satthuno.</i></a></p>
<p><a data-ref="sc17, ms20Ap1_3652, msdiv54"><i>Sāvatthi nāma nagaraṃ,</i></a><br>
<a><i>rājā tatthāsi kosalo;</i></a><br>
<a><i>Rathena nāgayuttena,</i></a><br>
<a><i>upesi bodhimuttamaṃ.</i></a></p>
<p><a data-ref="sc18, ms20Ap1_3653, msdiv55"><i>Tassāhaṃ nāgaṃ disvāna,</i></a><br>
<a><i>pubbakammaṃ anussariṃ;</i></a><br>
<a><i>Añjaliṃ paggahetvāna,</i></a><br>
<a><i>samayaṃ agamāsahaṃ.</i></a></p>
<p><a data-ref="sc19, ms20Ap1_3654, msdiv56"><i>Jātiyā sattavassova,</i></a><br>
<a><i>pabbajiṃ anagāriyaṃ;</i></a><br>
<a><i>Yo so buddhaṃ upaṭṭhāsi,</i></a><br>
<a><i>ānando nāma sāvako.</i></a></p>
<p><a data-ref="sc20, ms20Ap1_3655, msdiv57"><i>Gatimā dhitimā ceva,</i></a><br>
<a><i>satimā ca bahussuto;</i></a><br>
<a><i>Rañño cittaṃ pasādento,</i></a><br>
<a><i>niyyādesi mahājuti.</i></a></p>
<p><a data-ref="sc21, ms20Ap1_3656, msdiv58"><i>Tassāhaṃ dhammaṃ sutvāna,</i></a><br>
<a><i>pubbakammaṃ anussariṃ;</i></a><br>
<a><i>Tattheva ṭhitako santo,</i></a><br>
<a><i>arahattamapāpuṇiṃ.</i></a></p>
<p><a data-ref="sc22, ms20Ap1_3657, msdiv59"><i>Ekaṃsaṃ cīvaraṃ katvā,</i></a><br>
<a><i>sire katvāna añjaliṃ;</i></a><br>
<a><i>Sambuddhaṃ abhivādetvā,</i></a><br>
<a><i>imaṃ vācaṃ udīrayiṃ.</i></a></p>
<p><a data-ref="sc23, ms20Ap1_3658, msdiv60"><i>‘Padumuttarabuddhassa,</i></a><br>
<a><i>dvipadindassa satthuno;</i></a><br>
<a><i>Nigguṇḍipupphaṃ paggayha,</i></a><br>
<a><i>sīhāsane ṭhapesahaṃ.</i></a></p>
<p><a data-ref="sc24, ms20Ap1_3659, msdiv61"><i>Tena kammena dvipadinda,</i></a><br>
<a><i>lokajeṭṭha narāsabha;</i></a><br>
<a><i>Pattomhi acalaṃ ṭhānaṃ,</i></a><br>
<a><i>hitvā jayaparājayaṃ’.</i></a></p>
<p><a data-ref="sc25, ms20Ap1_3660, msdiv62"><i>Pañcavīsasahassamhi,</i></a><br>
<a><i>kappānaṃ manujādhipā;</i></a><br>
<a><i>Abbudanirabbudāni,</i></a><br>
<a><i>aṭṭhaṭṭhāsiṃsu khattiyā.</i></a></p>
<p><a data-ref="sc26, ms20Ap1_3661, msdiv63"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc27, ms20Ap1_3662"><i>Itthaṃ sudaṃ āyasmā nigguṇḍipupphiyo thero imā gāthāyo abhāsitthāti.</i></a></p>
<p class="endsutta"><a data-ref="sc28, ms20Ap1_3663"><i>Nigguṇḍipupphiyattherassāpadānaṃ sattamaṃ.</i></a></p>
</article>
</section>
</div>
</body>
</html>
