<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap32">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Subhūtivagga</i></a></p>
<h1><a><i>10. Khomadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1061, msdiv184"><i>“Nagare bandhumatiyā,</i></a><br>
<a><i>ahosiṃ vāṇijo tadā;</i></a><br>
<a><i>Teneva dāraṃ posemi,</i></a><br>
<a><i>ropemi bījasampadaṃ.</i></a></p>
<p><a data-ref="sc2, ms20Ap1_1062, msdiv185"><i>Rathiyaṃ paṭipannassa,</i></a><br>
<a><i>vipassissa mahesino;</i></a><br>
<a><i>Ekaṃ khomaṃ mayā dinnaṃ,</i></a><br>
<a><i>kusalatthāya satthuno.</i></a></p>
<p><a data-ref="sc3, pts-vp-pli1.81, ms20Ap1_1063, msdiv186"><i>Ekanavutito kappe,</i></a><br>
<a><i>yaṃ khomamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>khomadānassidaṃ phalaṃ.</i></a></p>
<p><a data-var="Sattarase → sattavīse (bj, sya1ed, sya2ed, pts-vp-pli1)" data-ref="sc4, ms20Ap1_1064, msdiv187"><i>Sattarase ito kappe,</i></a><br>
<a><i>eko sindhavasandhano;</i></a><br>
<a><i>Sattaratanasampanno,</i></a><br>
<a><i>catudīpamhi issaro.</i></a></p>
<p><a data-ref="sc5, ms20Ap1_1065, msdiv188"><i>Paṭisambhidā catasso,</i></a><br>
<a><i>Vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>Kataṃ buddhassa sāsanaṃ”. (991)</i></a></p>
</blockquote>
<p><a data-ref="sc6, ms20Ap1_1066"><i>Itthaṃ sudaṃ āyasmā khomadāyako thero imā gāthāyo abhāsitthāti.</i></a></p>
<p class="endsutta"><a data-ref="sc7, ms20Ap1_1067"><i>Khomadāyakattherassāpadānaṃ dasamaṃ.</i></a></p>
<p class="uddana-intro"><a data-ref="sc8, ms20Ap1_1068"><i>Tassuddānaṃ</i></a></p>
<blockquote class="uddanagatha">
<p><a data-ref="sc9, ms20Ap1_1069"><i>Subhūti upavāno ca,</i></a><br>
<a><i>saraṇo sīlagāhako;</i></a><br>
<a><i>Annasaṃsāvako dhūpo,</i></a><br>
<a><i>pulino uttiyena ca.</i></a></p>
<p><a data-ref="sc10, ms20Ap1_1070"><i>Añjalī khomadāyī ca,</i></a><br>
<a><i>daseva tatiye gaṇe;</i></a><br>
<a><i>Pañcāsītisataṃ vuttā,</i></a><br>
<a><i>gāthāyo sabbapiṇḍitā.</i></a></p>
</blockquote>
<p class="endsection"><a data-ref="sc11, ms20Ap1_1071"><i>Subhūtivaggo tatiyo.</i></a></p>
<p class="endsutta"><a data-ref="sc12, ms20Ap1_1072"><i>Catutthabhāṇavāraṃ.</i></a></p>
</article>
</section>
</div>
</body>
</html>
