<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap1">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a><i>1. Buddhaapadāna</i></a></h1>
</div>
<p class="namo"><a data-ref="sc1, ms20Ap1_1"><i>Namo tassa Bhagavato Arahato Sammāsambuddhassa.</i></a></p>
<blockquote class="gatha">
<p><a data-ref="sc2, ms20Ap1_2, msdiv1"><i>Tathāgataṃ jetavane vasantaṃ,</i></a><br>
<a><i>Apucchi vedehamunī nataṅgo;</i></a><br>
<a><i>“Sabbaññubuddhā kira nāma honti,</i></a><br>
<a><i>Bhavanti te hetubhi kehi vīra”.</i></a></p>
<p><a data-ref="sc3, ms20Ap1_3, msdiv2"><i>Tadāha sabbaññuvaro mahesī,</i></a><br>
<a><i>Ānandabhaddaṃ madhurassarena;</i></a><br>
<a data-var="pubbabuddhesu → sabbabuddhesu (sya1ed, sya2ed)"><i>“Ye pubbabuddhesu katādhikārā,</i></a><br>
<a><i>Aladdhamokkhā jinasāsanesu.</i></a></p>
<p><a data-ref="sc4, ms20Ap1_4, msdiv3"><i>Teneva sambodhimukhena dhīrā,</i></a><br>
<a><i>Ajjhāsayenāpi mahābalena;</i></a><br>
<a><i>Paññāya tejena sutikkhapaññā,</i></a><br>
<a><i>Sabbaññubhāvaṃ anupāpuṇanti.</i></a></p>
<p><a data-ref="sc5, ms20Ap1_5, msdiv4"><i>Ahampi pubbabuddhesu,</i></a><br>
<a><i>buddhattamabhipatthayiṃ;</i></a><br>
<a><i>Manasāyeva hutvāna,</i></a><br>
<a><i>dhammarājā asaṅkhiyā.</i></a></p>
<p><a data-ref="sc6, pts-vp-pli1.1, ms20Ap1_6, msdiv5"><i>Atha buddhāpadānāni,</i></a><br>
<a><i>suṇātha suddhamānasā;</i></a><br>
<a><i>Tiṃsapāramisampuṇṇā,</i></a><br>
<a><i>dhammarājā asaṅkhiyā.</i></a></p>
<p><a data-ref="sc7, ms20Ap1_7, msdiv6"><i>Sambodhiṃ buddhaseṭṭhānaṃ,</i></a><br>
<a><i>sasaṃghe lokanāyake;</i></a><br>
<a><i>Dasaṅgulī namassitvā,</i></a><br>
<a data-var="abhivādayiṃ → abhivādaye (sya1ed, sya2ed)"><i>sirasā abhivādayiṃ.</i></a></p>
<p><a data-ref="sc8, ms20Ap1_8, msdiv7"><i>Yāvatā buddhakhettesu,</i></a><br>
<a><i>ratanā vijjantisaṅkhiyā;</i></a><br>
<a data-var="bhūmaṭṭhā → bhummaṭṭhā (bj, sya1ed, sya2ed)"><i>Ākāsaṭṭhā ca bhūmaṭṭhā,</i></a><br>
<a><i>manasā sabbamāhariṃ.</i></a></p>
<p><a data-ref="sc9, ms20Ap1_9, msdiv8"><i>Tattha rūpiyabhūmiyaṃ,</i></a><br>
<a><i>pāsādaṃ māpayiṃ ahaṃ;</i></a><br>
<a><i>Nekabhummaṃ ratanāmayaṃ,</i></a><br>
<a><i>ubbiddhaṃ nabhamuggataṃ.</i></a></p>
<p><a data-ref="sc10, ms20Ap1_10, msdiv9"><i>Vicittathambhaṃ sukataṃ,</i></a><br>
<a><i>suvibhattaṃ mahārahaṃ;</i></a><br>
<a><i>Kanakamayasaṅghāṭaṃ,</i></a><br>
<a><i>kontacchattehi maṇḍitaṃ.</i></a></p>
<p><a data-ref="sc11, ms20Ap1_11, msdiv10"><i>Paṭhamā veḷuriyā bhūmi,</i></a><br>
<a><i>vimalabbhasamā subhā;</i></a><br>
<a><i>Naḷinajalajākiṇṇā,</i></a><br>
<a><i>varakañcanabhūmiyā.</i></a></p>
<p><a data-ref="sc12, ms20Ap1_12, msdiv11"><i>Pavāḷaṃsā pavāḷavaṇṇā,</i></a><br>
<a><i>kāci lohitakā subhā;</i></a><br>
<a><i>Indagopakavaṇṇābhā,</i></a><br>
<a><i>bhūmi obhāsatī disā.</i></a></p>
<p><a data-ref="sc13, ms20Ap1_13, msdiv12"><i>Suvibhattā gharamukhā,</i></a><br>
<a><i>niyyūhā sīhapañjarā;</i></a><br>
<a><i>Caturo vedikā jālā,</i></a><br>
<a><i>gandhāveḷā manoramā.</i></a></p>
<p><a data-ref="sc14, ms20Ap1_14, msdiv13"><i>Nīlā pītā lohitakā,</i></a><br>
<a><i>odātā suddhakāḷakā;</i></a><br>
<a><i>Kūṭāgāravarūpetā,</i></a><br>
<a><i>sattaratanabhūsitā.</i></a></p>
<p><a data-ref="sc15, pts-vp-pli1.2, ms20Ap1_15, msdiv14"><i>Olokamayā padumā,</i></a><br>
<a><i>vāḷavihaṅgasobhitā;</i></a><br>
<a><i>Nakkhattatārakākiṇṇā,</i></a><br>
<a data-var="candasūrehi → candasuriyehi (bj, sya1ed, sya2ed, pts-vp-pli1)"><i>candasūrehi maṇḍitā.</i></a></p>
<p><a data-ref="sc16, ms20Ap1_16, msdiv15"><i>Hemajālena sañchannā,</i></a><br>
<a><i>soṇṇakiṅkiṇikāyutā;</i></a><br>
<a><i>Vātavegena kūjanti,</i></a><br>
<a><i>soṇṇamālā manoramā.</i></a></p>
<p><a data-ref="sc17, ms20Ap1_17, msdiv16"><i>Mañjeṭṭhakaṃ lohitakaṃ,</i></a><br>
<a><i>pītakaṃ haripiñjaraṃ;</i></a><br>
<a data-var="sampītaṃ → suppitaṃ (bj); saṃcittaṃ (sya1ed, sya2ed)"><i>Nānāraṅgehi sampītaṃ,</i></a><br>
<a data-var="ussitaddhajamālinī → … māliniṃ (bj)"><i>ussitaddhajamālinī.</i></a></p>
<p><a data-var="naṃ → nānā (bj, sya1ed, sya2ed, pts-vp-pli1)" data-ref="sc18, ms20Ap1_18, msdiv17"><i>Na naṃ bahūnekasatā,</i></a><br>
<a><i>phalikā rajatāmayā;</i></a><br>
<a><i>Maṇimayā lohitaṅgā,</i></a><br>
<a><i>masāragallamayā tathā;</i></a><br>
<a><i>Nānāsayanavicittā,</i></a><br>
<a><i>saṇhakāsikasanthatā.</i></a></p>
<p><a data-ref="sc19, ms20Ap1_19, msdiv18"><i>Kampalā dukūlā cīnā,</i></a><br>
<a><i>pattuṇṇā paṇḍupāvurā;</i></a><br>
<a><i>Vividhattharaṇaṃ sabbaṃ,</i></a><br>
<a><i>manasā paññapesahaṃ.</i></a></p>
<p><a data-ref="sc20, ms20Ap1_20, msdiv19"><i>Tāsu tāsveva bhūmīsu,</i></a><br>
<a><i>ratanakūṭalaṅkataṃ;</i></a><br>
<a><i>Maṇiverocanā ukkā,</i></a><br>
<a><i>dhārayantā sutiṭṭhare.</i></a></p>
<p><a data-ref="sc21, ms20Ap1_21, msdiv20"><i>Sobhanti esikā thambhā,</i></a><br>
<a><i>subhā kañcanatoraṇā;</i></a><br>
<a><i>Jambonadā sāramayā,</i></a><br>
<a><i>atho rajatamayāpi ca.</i></a></p>
<p><a data-ref="sc22, ms20Ap1_22, msdiv21"><i>Nekā sandhī suvibhattā,</i></a><br>
<a><i>kavāṭaggaḷacittitā;</i></a><br>
<a><i>Ubhato puṇṇaghaṭānekā,</i></a><br>
<a><i>padumuppalasaṃyutā.</i></a></p>
<p><a data-ref="sc23, ms20Ap1_23, msdiv22"><i>Atīte sabbabuddhe ca,</i></a><br>
<a><i>sasaṃghe lokanāyake;</i></a><br>
<a><i>Pakativaṇṇarūpena,</i></a><br>
<a><i>nimminitvā sasāvake.</i></a></p>
<p><a data-ref="sc24, ms20Ap1_24, msdiv23"><i>Tena dvārena pavisitvā,</i></a><br>
<a><i>sabbe buddhā sasāvakā;</i></a><br>
<a><i>Sabbasoṇṇamaye pīṭhe,</i></a><br>
<a><i>nisinnā ariyamaṇḍalā.</i></a></p>
<p><a data-ref="sc25, ms20Ap1_25, msdiv24"><i>Ye ca etarahi atthi,</i></a><br>
<a><i>Buddhā loke anuttarā;</i></a><br>
<a><i>Atīte vattamānā ca,</i></a><br>
<a data-var="samāruhuṃ → samāhariṃ (csp1ed)"><i>Bhavanaṃ sabbe samāruhuṃ.</i></a></p>
<p><a data-ref="sc26, ms20Ap1_26, msdiv25"><i>Paccekabuddhenekasate,</i></a><br>
<a><i>Sayambhū aparājite;</i></a><br>
<a><i>Atīte vattamāne ca,</i></a><br>
<a data-var="samāruhuṃ → samāhariṃ (pts-vp-pli1, csp1ed)"><i>Bhavanaṃ sabbe samāruhuṃ.</i></a></p>
<p><a data-ref="sc27, ms20Ap1_27, msdiv26"><i>Kapparukkhā bahū atthi,</i></a><br>
<a><i>Ye dibbā ye ca mānusā;</i></a><br>
<a data-var="samāhantvā → samāhantā (csp1ed)"><i>Sabbaṃ dussaṃ samāhantvā,</i></a><br>
<a><i>Acchādemi ticīvaraṃ.</i></a></p>
<p><a data-ref="sc28, ms20Ap1_28, msdiv27"><i>Khajjaṃ bhojjaṃ sāyanīyaṃ,</i></a><br>
<a><i>sampannaṃ pānabhojanaṃ;</i></a><br>
<a><i>Maṇimaye subhe patte,</i></a><br>
<a><i>sampūretvā adāsahaṃ.</i></a></p>
<p><a data-ref="sc29, ms20Ap1_29, msdiv28"><i>Dibbavatthasamā hutvā,</i></a><br>
<a data-var="maṭṭhā → maṭṭha (bj, pts-vp-pli1)"><i>maṭṭhā cīvarasaṃyutā;</i></a><br>
<a><i>Madhurā sakkharā ceva,</i></a><br>
<a><i>telā ca madhuphāṇitā.</i></a></p>
<p><a data-ref="sc30, pts-vp-pli1.3, ms20Ap1_30, msdiv29"><i>Tappitā paramannena,</i></a><br>
<a><i>sabbe te ariyamaṇḍalā;</i></a><br>
<a><i>Ratanagabbhaṃ pavisitvā,</i></a><br>
<a><i>kesarīva guhāsayā.</i></a></p>
<p><a data-ref="sc31, ms20Ap1_31, msdiv30"><i>Mahārahamhi sayane,</i></a><br>
<a><i>sīhaseyyamakappayuṃ;</i></a><br>
<a><i>Sampajānā samuṭṭhāya,</i></a><br>
<a data-var="sayane → seyye (sya1ed, sya2ed)"><i>sayane pallaṅkamābhujuṃ.</i></a></p>
<p><a data-ref="sc32, ms20Ap1_32, msdiv31"><i>Gocaraṃ sabbabuddhānaṃ,</i></a><br>
<a><i>jhānaratisamappitā;</i></a><br>
<a><i>Aññe dhammāni desenti,</i></a><br>
<a><i>aññe kīḷanti iddhiyā.</i></a></p>
<p><a data-ref="sc33, ms20Ap1_33, msdiv32"><i>Aññe abhiññā appenti,</i></a><br>
<a><i>abhiññā vasibhāvitā;</i></a><br>
<a><i>Vikubbanā vikubbanti,</i></a><br>
<a><i>aññenekasahassiyo.</i></a></p>
<p><a data-ref="sc34, ms20Ap1_34, msdiv33"><i>Buddhāpi buddhe pucchanti,</i></a><br>
<a><i>visayaṃ sabbaññumālayaṃ;</i></a><br>
<a><i>Gambhīraṃ nipuṇaṃ ṭhānaṃ,</i></a><br>
<a><i>paññāya vinibujjhare.</i></a></p>
<p><a data-ref="sc35, ms20Ap1_35, msdiv34"><i>Sāvakā buddhe pucchanti,</i></a><br>
<a><i>buddhā pucchanti sāvake;</i></a><br>
<a data-var="pucchitvā → pucchanti (bj, sya1ed, sya2ed, pts-vp-pli1)"><i>Aññamaññañca pucchitvā,</i></a><br>
<a><i>aññoññaṃ byākaronti te.</i></a></p>
<p><a data-ref="sc36, ms20Ap1_36, msdiv35"><i>Buddhā paccekabuddhā ca,</i></a><br>
<a><i>sāvakā paricārakā;</i></a><br>
<a><i>Evaṃ sakāya ratiyā,</i></a><br>
<a><i>pāsādebhiramanti te.</i></a></p>
<p><a data-ref="sc37, ms20Ap1_37, msdiv36"><i>Chattā tiṭṭhantu ratanā,</i></a><br>
<a><i>kañcanāveḷapantikā;</i></a><br>
<a><i>Muttājālaparikkhittā,</i></a><br>
<a data-var="dhārentu → dhārenti (si, mr)"><i>sabbe dhārentu matthake.</i></a></p>
<p><a data-ref="sc38, ms20Ap1_38, msdiv37"><i>Bhavantu ceḷavitānā,</i></a><br>
<a><i>soṇṇatārakacittitā;</i></a><br>
<a><i>Vicittamalyavitatā,</i></a><br>
<a><i>sabbe dhārentu matthake.</i></a></p>
<p><a data-ref="sc39, ms20Ap1_39, msdiv38"><i>Vitatā malyadāmehi,</i></a><br>
<a><i>gandhadāmehi sobhitā;</i></a><br>
<a><i>Dussadāmaparikiṇṇā,</i></a><br>
<a><i>ratanadāmabhūsitā.</i></a></p>
<p><a data-ref="sc40, ms20Ap1_40, msdiv39"><i>Pupphābhikiṇṇā sucittā,</i></a><br>
<a><i>surabhigandhabhūsitā;</i></a><br>
<a data-var="Gandhapañcaṅgulakatā → gandhapañcāṅgulaṅkatā (sya1ed, sya2ed); gandhapañcaṅgulaṅkitā (pts-vp-pli1); gandhapañcaṅgulikatā (csp1ed)"><i>Gandhapañcaṅgulakatā,</i></a><br>
<a><i>hemacchadanachāditā.</i></a></p>
<p><a data-ref="sc41, ms20Ap1_41, msdiv40"><i>Catuddisā pokkharañño,</i></a><br>
<a><i>padumuppalasanthatā;</i></a><br>
<a><i>Sovaṇṇarūpā khāyantu,</i></a><br>
<a data-var="padmareṇurajuggatā → padumareṇurajuggatā (bj, sya1ed, sya2ed, pts-vp-pli1); padmaṃreṇurajuggatā (csp1ed)"><i>padmareṇurajuggatā.</i></a></p>
<p><a data-ref="sc42, ms20Ap1_42, msdiv41"><i>Pupphantu pādapā sabbe,</i></a><br>
<a><i>pāsādassa samantato;</i></a><br>
<a><i>Sayañca pupphā muñcitvā,</i></a><br>
<a><i>gantvā bhavanamokiruṃ.</i></a></p>
<p><a data-ref="sc43, ms20Ap1_43, msdiv42"><i>Sikhino tattha naccantu,</i></a><br>
<a><i>dibbahaṃsā pakūjare;</i></a><br>
<a><i>Karavīkā ca gāyantu,</i></a><br>
<a><i>dijasaṅghā samantato.</i></a></p>
<p><a data-ref="sc44, ms20Ap1_44, msdiv43"><i>Bheriyo sabbā vajjantu,</i></a><br>
<a data-var="rasantu → ravantu (bj, sya1ed, sya2ed, pts-vp-pli1)"><i>vīṇā sabbā rasantu tā;</i></a><br>
<a><i>Sabbā saṅgīti vattantu,</i></a><br>
<a><i>pāsādassa samantato.</i></a></p>
<p><a data-ref="sc45, pts-vp-pli1.4, ms20Ap1_45, msdiv44"><i>Yāvatā buddhakhettamhi,</i></a><br>
<a><i>cakkavāḷe tato pare;</i></a><br>
<a><i>Mahantā jotisampannā,</i></a><br>
<a><i>acchinnā ratanāmayā.</i></a></p>
<p><a data-ref="sc46, ms20Ap1_46, msdiv45"><i>Tiṭṭhantu soṇṇapallaṅkā,</i></a><br>
<a><i>dīparukkhā jalantu te;</i></a><br>
<a><i>Bhavantu ekapajjotā,</i></a><br>
<a><i>dasasahassiparamparā.</i></a></p>
<p><a data-ref="sc47, ms20Ap1_47, msdiv46"><i>Gaṇikā lāsikā ceva,</i></a><br>
<a><i>naccantu accharāgaṇā;</i></a><br>
<a><i>Nānāraṅgā padissantu,</i></a><br>
<a><i>pāsādassa samantato.</i></a></p>
<p><a data-ref="sc48, ms20Ap1_48, msdiv47"><i>Dumagge pabbatagge vā,</i></a><br>
<a><i>sinerugirimuddhani;</i></a><br>
<a><i>Ussāpemi dhajaṃ sabbaṃ,</i></a><br>
<a><i>vicittaṃ pañcavaṇṇikaṃ.</i></a></p>
<p><a data-ref="sc49, ms20Ap1_49, msdiv48"><i>Narā nāgā ca gandhabbā,</i></a><br>
<a><i>sabbe devā upentu te;</i></a><br>
<a><i>Namassantā pañjalikā,</i></a><br>
<a><i>pāsādaṃ parivārayuṃ.</i></a></p>
<p><a data-ref="sc50, ms20Ap1_50, msdiv49"><i>Yaṃ kiñci kusalaṃ kammaṃ,</i></a><br>
<a><i>kattabbaṃ kiriyaṃ mama;</i></a><br>
<a><i>Kāyena vācā manasā,</i></a><br>
<a><i>tidase sukataṃ kataṃ.</i></a></p>
<p><a data-ref="sc51, ms20Ap1_51, msdiv50"><i>Ye sattā saññino atthi,</i></a><br>
<a><i>ye ca sattā asaññino;</i></a><br>
<a><i>Kataṃ puññaphalaṃ mayhaṃ,</i></a><br>
<a><i>sabbe bhāgī bhavantu te.</i></a></p>
<p><a data-ref="sc52, ms20Ap1_52, msdiv51"><i>Yesaṃ kataṃ suviditaṃ,</i></a><br>
<a><i>dinnaṃ puññaphalaṃ mayā;</i></a><br>
<a data-var="tattha → tasmiṃ (bj, mr)"><i>Ye ca tattha na jānanti,</i></a><br>
<a><i>devā gantvā nivedayuṃ.</i></a></p>
<p><a data-var="Sabbalokamhi → sabbe lokamhi (sya1ed, sya2ed, pts-vp-pli1, mr)" data-ref="sc53, ms20Ap1_53, msdiv52"><i>Sabbalokamhi ye sattā,</i></a><br>
<a><i>Jīvantāhārahetukā;</i></a><br>
<a data-var="sabbaṃ → sabbe (sya1ed, sya2ed)"><i>Manuññaṃ bhojanaṃ sabbaṃ,</i></a><br>
<a><i>Labhantu mama cetasā.</i></a></p>
<p><a data-ref="sc54, ms20Ap1_54, msdiv53"><i>Manasā dānaṃ mayā dinnaṃ,</i></a><br>
<a><i>manasā pasādamāvahiṃ;</i></a><br>
<a><i>Pūjitā sabbasambuddhā,</i></a><br>
<a><i>paccekā jinasāvakā.</i></a></p>
<p><a data-ref="sc55, ms20Ap1_55, msdiv54"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc56, ms20Ap1_56, msdiv55"><i>Duve bhave pajānāmi,</i></a><br>
<a><i>devatte atha mānuse;</i></a><br>
<a><i>Aññaṃ gatiṃ na jānāmi,</i></a><br>
<a><i>manasā patthanāphalaṃ.</i></a></p>
<p><a data-ref="sc57, ms20Ap1_57, msdiv56"><i>Devānaṃ adhiko homi,</i></a><br>
<a><i>bhavāmi manujādhipo;</i></a><br>
<a><i>Rūpalakkhaṇasampanno,</i></a><br>
<a><i>paññāya asamo bhave.</i></a></p>
<p><a data-ref="sc58, ms20Ap1_58, msdiv57"><i>Bhojanaṃ vividhaṃ seṭṭhaṃ,</i></a><br>
<a><i>Ratanañca anappakaṃ;</i></a><br>
<a><i>Vividhāni ca vatthāni,</i></a><br>
<a data-var="Nabhā → nabhasā (sya1ed, sya2ed)"><i>Nabhā khippaṃ upenti maṃ.</i></a></p>
<p><a data-ref="sc59, ms20Ap1_59, msdiv58"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a data-var="Yaṃ yaṃ → yattha (sya1ed, sya2ed); yaññaṃ (mr)"><i>Yaṃ yaṃ hatthaṃ pasāremi,</i></a><br>
<a><i>dibbā bhakkhā upenti maṃ.</i></a></p>
<p><a data-ref="sc60, pts-vp-pli1.5, ms20Ap1_60, msdiv59"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>ratanā sabbe upenti maṃ.</i></a></p>
<p><a data-ref="sc61, ms20Ap1_61, msdiv60"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>sabbe gandhā upenti maṃ.</i></a></p>
<p><a data-ref="sc62, ms20Ap1_62, msdiv61"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>sabbe yānā upenti maṃ.</i></a></p>
<p><a data-ref="sc63, ms20Ap1_63, msdiv62"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>sabbe mālā upenti maṃ.</i></a></p>
<p><a data-ref="sc64, ms20Ap1_64, msdiv63"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>alaṅkārā upenti maṃ.</i></a></p>
<p><a data-ref="sc65, ms20Ap1_65, msdiv64"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>sabbā kaññā upenti maṃ.</i></a></p>
<p><a data-ref="sc66, ms20Ap1_66, msdiv65"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>madhusakkharā upenti maṃ.</i></a></p>
<p><a data-ref="sc67, ms20Ap1_67, msdiv66"><i>Pathabyā pabbate ceva,</i></a><br>
<a><i>ākāse udake vane;</i></a><br>
<a><i>Yaṃ yaṃ hatthaṃ pasāremi,</i></a><br>
<a><i>sabbe khajjā upenti maṃ.</i></a></p>
<p><a data-var="addhikajane → addhike jane (sya1ed, sya2ed)" data-ref="sc68, ms20Ap1_68, msdiv67"><i>Adhane addhikajane,</i></a><br>
<a><i>yācake ca pathāvino;</i></a><br>
<a data-var="Dadāmihaṃ → dadāmahaṃ (bj); dadāmi taṃ (sya1ed, sya2ed); yam me kataṃ (pts-vp-pli1)"><i>Dadāmihaṃ dānavaraṃ,</i></a><br>
<a><i>sambodhivarapattiyā.</i></a></p>
<p><a data-ref="sc69, ms20Ap1_69, msdiv68"><i>Nādento pabbataṃ selaṃ,</i></a><br>
<a><i>gajjento bahalaṃ giriṃ;</i></a><br>
<a><i>Sadevakaṃ hāsayanto,</i></a><br>
<a><i>buddho loke bhavāmahaṃ.</i></a></p>
<p><a data-ref="sc70, ms20Ap1_70, msdiv69"><i>Disā dasavidhā loke,</i></a><br>
<a><i>yāyato natthi antakaṃ;</i></a><br>
<a><i>Tasmiñca disābhāgamhi,</i></a><br>
<a><i>buddhakhettā asaṅkhiyā.</i></a></p>
<p><a data-ref="sc71, ms20Ap1_71, msdiv70"><i>Pabhā pakittitā mayhaṃ,</i></a><br>
<a><i>yamakā raṃsivāhanā;</i></a><br>
<a><i>Etthantare raṃsijālaṃ,</i></a><br>
<a><i>āloko vipulo bhave.</i></a></p>
<p><a data-ref="sc72, ms20Ap1_72, msdiv71"><i>Ettake lokadhātumhi,</i></a><br>
<a><i>sabbe passantu maṃ janā;</i></a><br>
<a data-var="Sabbe maṃ anuvattantu → sabbeva sumanā hontu, sabbe maṃ anuvattare (si, sya1ed, sya2ed), sabbe ca sumanā hontu sabbe mam anuvattare (pts-vp-pli1ed), ka-sī, csp1ed, csp2ed"><i>Sabbe maṃ anuvattantu,</i></a><br>
<a><i>yāva brahmanivesanaṃ.</i></a></p>
<p><a data-ref="sc73, ms20Ap1_73, msdiv72"><i>Visiṭṭhamadhunādena,</i></a><br>
<a><i>amatabherimāhaniṃ;</i></a><br>
<a><i>Etthantare janā sabbe,</i></a><br>
<a><i>suṇantu madhuraṃ giraṃ.</i></a></p>
<p><a data-ref="sc74, ms20Ap1_74, msdiv73"><i>Dhammameghena vassante,</i></a><br>
<a><i>sabbe hontu anāsavā;</i></a><br>
<a><i>Yettha pacchimakā sattā,</i></a><br>
<a><i>sotāpannā bhavantu te.</i></a></p>
<p><a data-ref="sc75, ms20Ap1_75, msdiv74"><i>Datvā dātabbakaṃ dānaṃ,</i></a><br>
<a><i>sīlaṃ pūretvā asesato;</i></a><br>
<a><i>Nekkhammapāramiṃ gantvā,</i></a><br>
<a><i>patto sambodhimuttamaṃ.</i></a></p>
<p><a data-ref="sc76, pts-vp-pli1.6, ms20Ap1_76, msdiv75"><i>Paṇḍite paripucchitvā,</i></a><br>
<a><i>katvā vīriyamuttamaṃ;</i></a><br>
<a><i>Khantiyā pāramiṃ gantvā,</i></a><br>
<a><i>patto sambodhimuttamaṃ.</i></a></p>
<p><a data-ref="sc77, ms20Ap1_77, msdiv76"><i>Katvā daḷhamadhiṭṭhānaṃ,</i></a><br>
<a><i>saccapārami pūriya;</i></a><br>
<a><i>Mettāya pāramiṃ gantvā,</i></a><br>
<a><i>patto sambodhimuttamaṃ.</i></a></p>
<p><a data-ref="sc78, ms20Ap1_78, msdiv77"><i>Lābhālābhe sukhe dukkhe,</i></a><br>
<a data-var="sammāne cāvamānane → sammānane vimānane (sya1ed, sya2ed); sammāne ca vimānane (pts-vp-pli1, mr)"><i>sammāne cāvamānane;</i></a><br>
<a><i>Sabbattha samako hutvā,</i></a><br>
<a><i>patto sambodhimuttamaṃ.</i></a></p>
<p><a data-ref="sc79, ms20Ap1_79, msdiv78"><i>Kosajjaṃ bhayato disvā,</i></a><br>
<a><i>vīriyañcāpi khemato;</i></a><br>
<a><i>Āraddhavīriyā hotha,</i></a><br>
<a><i>esā buddhānusāsanī.</i></a></p>
<p><a data-ref="sc80, ms20Ap1_80, msdiv79"><i>Vivādaṃ bhayato disvā,</i></a><br>
<a><i>avivādañca khemato;</i></a><br>
<a><i>Samaggā sakhilā hotha,</i></a><br>
<a><i>esā buddhānusāsanī.</i></a></p>
<p><a data-ref="sc81, ms20Ap1_81, msdiv80"><i>Pamādaṃ bhayato disvā,</i></a><br>
<a><i>appamādañca khemato;</i></a><br>
<a><i>Bhāvethaṭṭhaṅgikaṃ maggaṃ,</i></a><br>
<a><i>esā buddhānusāsanī.</i></a></p>
<p><a data-ref="sc82, ms20Ap1_82, msdiv81"><i>Samāgatā bahū buddhā,</i></a><br>
<a data-var="arahantā → arahanto (sya1ed, sya2ed, pts-vp-pli1)"><i>arahantā ca sabbaso;</i></a><br>
<a><i>Sambuddhe arahante ca,</i></a><br>
<a><i>vandamānā namassatha.</i></a></p>
<p><a data-ref="sc83, ms20Ap1_83, msdiv82"><i>Evaṃ acintiyā buddhā,</i></a><br>
<a><i>buddhadhammā acintiyā;</i></a><br>
<a><i>Acintiye pasannānaṃ,</i></a><br>
<a><i>vipāko hoti acintiyo”.</i></a></p>
</blockquote>
<p><a data-var="buddhacariyaṃ → buddhacaritaṃ (sya1ed, sya2ed); buddhānaṃ' padāniyaṃ (pts-vp-pli1)" data-ref="sc84, ms20Ap1_84"><i>Itthaṃ sudaṃ bhagavā attano buddhacariyaṃ sambhāvayamāno buddhāpadāniyaṃ nāma dhammapariyāyaṃ abhāsitthāti.</i></a></p>
<p class="endsutta"><a data-ref="sc85, ms20Ap1_85"><i>Buddhāpadānaṃ samattaṃ.</i></a></p>
</article>
</section>
</div>
</body>
</html>
