<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap552">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddiyavagga</i></a></p>
<h1><a><i>10. Cūḷasugandhattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.508, ms20Ap1_7624, msdiv272"><i>“Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc2, ms20Ap1_7625, msdiv273"><i>Anubyañjanasampanno,</i></a><br>
<a><i>bāttiṃsavaralakkhaṇo;</i></a><br>
<a><i>Byāmappabhāparivuto,</i></a><br>
<a><i>raṃsijālasamotthaṭo.</i></a></p>
<p><a data-ref="sc3, ms20Ap1_7626, msdiv274"><i>Assāsetā yathā cando,</i></a><br>
<a><i>sūriyova pabhaṅkaro;</i></a><br>
<a><i>Nibbāpetā yathā megho,</i></a><br>
<a><i>sāgarova guṇākaro.</i></a></p>
<p><a data-ref="sc4, ms20Ap1_7627, msdiv275"><i>Dharaṇīriva sīlena,</i></a><br>
<a><i>himavāva samādhinā;</i></a><br>
<a><i>Ākāso viya paññāya,</i></a><br>
<a><i>asaṅgo anilo yathā.</i></a></p>
<p><a data-ref="sc5, ms20Ap1_7628, msdiv276"><i>Tadāhaṃ bārāṇasiyaṃ,</i></a><br>
<a><i>upapanno mahākule;</i></a><br>
<a><i>Pahūtadhanadhaññasmiṃ,</i></a><br>
<a><i>nānāratanasañcaye.</i></a></p>
<p><a data-ref="sc6, ms20Ap1_7629, msdiv277"><i>Mahatā parivārena,</i></a><br>
<a><i>nisinnaṃ lokanāyakaṃ;</i></a><br>
<a><i>Upecca dhammamassosiṃ,</i></a><br>
<a><i>amataṃva manoharaṃ.</i></a></p>
<p><a data-ref="sc7, ms20Ap1_7630, msdiv278"><i>Dvattiṃsalakkhaṇadharo,</i></a><br>
<a><i>sanakkhattova candimā;</i></a><br>
<a><i>Anubyañjanasampanno,</i></a><br>
<a><i>sālarājāva phullito.</i></a></p>
<p><a data-ref="sc8, ms20Ap1_7631, msdiv279"><i>Raṃsijālaparikkhitto,</i></a><br>
<a><i>dittova kanakācalo;</i></a><br>
<a><i>Byāmappabhāparivuto,</i></a><br>
<a><i>sataraṃsī divākaro.</i></a></p>
<p><a data-ref="sc9, ms20Ap1_7632, msdiv280"><i>Soṇṇānano jinavaro,</i></a><br>
<a data-var="samaṇīva → rammaṇīva (sya1ed, sya2ed); ramanīva (pts-vp-pli1)"><i>samaṇīva siluccayo;</i></a><br>
<a><i>Karuṇā puṇṇahadayo,</i></a><br>
<a><i>guṇena viya sāgaro.</i></a></p>
<p><a data-ref="sc10, ms20Ap1_7633, msdiv281"><i>Lokavissutakitti ca,</i></a><br>
<a><i>sinerūva naguttamo;</i></a><br>
<a><i>Yasasā vitthato vīro,</i></a><br>
<a><i>ākāsasadiso muni.</i></a></p>
<p><a data-ref="sc11, ms20Ap1_7634, msdiv282"><i>Asaṅgacitto sabbattha,</i></a><br>
<a><i>anilo viya nāyako;</i></a><br>
<a><i>Patiṭṭhā sabbabhūtānaṃ,</i></a><br>
<a><i>mahīva munisattamo.</i></a></p>
<p><a data-ref="sc12, ms20Ap1_7635, msdiv283"><i>Anupalitto lokena,</i></a><br>
<a><i>toyena padumaṃ yathā;</i></a><br>
<a><i>Kuvādagacchadahano,</i></a><br>
<a data-var="sobhasi → sobhati (bj); so vasi (sya1ed, sya2ed, mr)"><i>aggikhandhova sobhasi.</i></a></p>
<p><a data-ref="sc13, ms20Ap1_7636, msdiv284"><i>Agadho viya sabbattha,</i></a><br>
<a><i>kilesavisanāsako;</i></a><br>
<a><i>Gandhamādanaselova,</i></a><br>
<a><i>guṇagandhavibhūsito.</i></a></p>
<p><a data-ref="sc14, ms20Ap1_7637, msdiv285"><i>Guṇānaṃ ākaro vīro,</i></a><br>
<a><i>ratanānaṃva sāgaro;</i></a><br>
<a><i>Sindhūva vanarājīnaṃ,</i></a><br>
<a><i>kilesamalahārako.</i></a></p>
<p><a data-ref="sc15, pts-vp-pli2.509, ms20Ap1_7638, msdiv286"><i>Vijayīva mahāyodho,</i></a><br>
<a><i>mārasenāvamaddano;</i></a><br>
<a><i>Cakkavattīva so rājā,</i></a><br>
<a><i>bojjhaṅgaratanissaro.</i></a></p>
<p><a data-ref="sc16, ms20Ap1_7639, msdiv287"><i>Mahābhisakkasaṅkāso,</i></a><br>
<a><i>dosabyādhitikicchako;</i></a><br>
<a><i>Sallakatto yathā vejjo,</i></a><br>
<a><i>diṭṭhigaṇḍaviphālako.</i></a></p>
<p><a data-ref="sc17, ms20Ap1_7640, msdiv288"><i>So tadā lokapajjoto,</i></a><br>
<a><i>sanarāmarasakkato;</i></a><br>
<a><i>Parisāsu narādicco,</i></a><br>
<a><i>dhammaṃ desayate jino.</i></a></p>
<p><a data-ref="sc18, ms20Ap1_7641, msdiv289"><i>‘Dānaṃ datvā mahābhogo,</i></a><br>
<a><i>sīlena sugatūpago;</i></a><br>
<a><i>Bhāvanāya ca nibbāti’,</i></a><br>
<a><i>iccevamanusāsatha.</i></a></p>
<p><a data-ref="sc19, ms20Ap1_7642, msdiv290"><i>Desanaṃ taṃ mahassādaṃ,</i></a><br>
<a><i>ādimajjhantasobhanaṃ;</i></a><br>
<a><i>Suṇanti parisā sabbā,</i></a><br>
<a><i>amataṃva mahārasaṃ.</i></a></p>
<p><a data-ref="sc20, ms20Ap1_7643, msdiv291"><i>Sutvā sumadhuraṃ dhammaṃ,</i></a><br>
<a><i>pasanno jinasāsane;</i></a><br>
<a><i>Sugataṃ saraṇaṃ gantvā,</i></a><br>
<a><i>yāvajīvaṃ namassahaṃ.</i></a></p>
<p><a data-ref="sc21, ms20Ap1_7644, msdiv292"><i>Munino gandhakuṭiyā,</i></a><br>
<a data-var="opuñjesiṃ → ubbaṭṭesiṃ (sya1ed, sya2ed); opuñchesi (pts-vp-pli1)"><i>opuñjesiṃ tadā mahiṃ;</i></a><br>
<a><i>Catujjātena gandhena,</i></a><br>
<a><i>māse aṭṭha dinesvahaṃ.</i></a></p>
<p><a data-ref="sc22, ms20Ap1_7645, msdiv293"><i>Paṇidhāya sugandhattaṃ,</i></a><br>
<a data-var="sarīravissagandhino → sarīrassa dugandhino (bj); sarīrassa vigandhino (si, sya1ed, sya2ed, pts-vp-pli1)"><i>sarīravissagandhino;</i></a><br>
<a><i>Tadā jino viyākāsi,</i></a><br>
<a><i>sugandhatanulābhitaṃ.</i></a></p>
<p><a data-ref="sc23, ms20Ap1_7646, msdiv294"><i>‘Yo yaṃ gandhakuṭibhūmiṃ,</i></a><br>
<a><i>gandhenopuñjate sakiṃ;</i></a><br>
<a><i>Tena kammavipākena,</i></a><br>
<a><i>upapanno tahiṃ tahiṃ.</i></a></p>
<p><a data-ref="sc24, ms20Ap1_7647, msdiv295"><i>Sugandhadeho sabbattha,</i></a><br>
<a><i>bhavissati ayaṃ naro;</i></a><br>
<a><i>Guṇagandhayutto hutvā,</i></a><br>
<a><i>nibbāyissatināsavo’.</i></a></p>
<p><a data-ref="sc25, ms20Ap1_7648, msdiv296"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc26, ms20Ap1_7649, msdiv297"><i>Pacchime ca bhave dāni,</i></a><br>
<a><i>jāto vippakule ahaṃ;</i></a><br>
<a><i>Gabbhaṃ me vasato mātā,</i></a><br>
<a><i>dehenāsi sugandhitā.</i></a></p>
<p><a data-ref="sc27, ms20Ap1_7650, msdiv298"><i>Yadā ca mātukucchimhā,</i></a><br>
<a data-var="purī → puraṃ (sya1ed, sya2ed, mr); puri (pts-vp-pli1)"><i>nikkhamāmi tadā purī;</i></a><br>
<a><i>Sāvatthisabbagandhehi,</i></a><br>
<a><i>vāsitā viya vāyatha.</i></a></p>
<p><a data-ref="sc28, ms20Ap1_7651, msdiv299"><i>Pupphavassañca surabhi,</i></a><br>
<a><i>dibbagandhaṃ manoramaṃ;</i></a><br>
<a><i>Dhūpāni ca mahagghāni,</i></a><br>
<a><i>upavāyiṃsu tāvade.</i></a></p>
<p><a data-ref="sc29, pts-vp-pli2.510, ms20Ap1_7652, msdiv300"><i>Devā ca sabbagandhehi,</i></a><br>
<a><i>dhūpapupphehi taṃ gharaṃ;</i></a><br>
<a><i>Vāsayiṃsu sugandhena,</i></a><br>
<a><i>yasmiṃ jāto ahaṃ ghare.</i></a></p>
<p><a data-ref="sc30, ms20Ap1_7653, msdiv301"><i>Yadā ca taruṇo bhaddo,</i></a><br>
<a><i>paṭhame yobbane ṭhito;</i></a><br>
<a data-var="selaṃ → sesaṃ (sya1ed, sya2ed)"><i>Tadā selaṃ saparisaṃ,</i></a><br>
<a><i>vinetvā narasārathi.</i></a></p>
<p><a data-var="parivuto → sahito (bj, sya1ed, sya2ed, pts-vp-pli1)" data-ref="sc31, ms20Ap1_7654, msdiv302"><i>Tehi sabbehi parivuto,</i></a><br>
<a><i>sāvatthipuramāgato;</i></a><br>
<a><i>Tadā buddhānubhāvaṃ taṃ,</i></a><br>
<a><i>disvā pabbajito ahaṃ.</i></a></p>
<p><a data-ref="sc32, ms20Ap1_7655, msdiv303"><i>Sīlaṃ samādhipaññañca,</i></a><br>
<a><i>vimuttiñca anuttaraṃ;</i></a><br>
<a><i>Bhāvetvā caturo dhamme,</i></a><br>
<a><i>pāpuṇiṃ āsavakkhayaṃ.</i></a></p>
<p><a data-ref="sc33, ms20Ap1_7656, msdiv304"><i>Yadā pabbajito cāhaṃ,</i></a><br>
<a><i>yadā ca arahā ahuṃ;</i></a><br>
<a><i>Nibbāyissaṃ yadā cāhaṃ,</i></a><br>
<a><i>gandhavasso tadā ahu.</i></a></p>
<p><a data-var="sadātiseti → seṭṭhotiseti (sya1ed, sya2ed, pts-vp-pli1); sadā vāseti (mr)" data-ref="sc34, ms20Ap1_7657, msdiv305"><i>Sarīragandho ca sadātiseti me,</i></a><br>
<a><i>Mahārahaṃ candanacampakuppalaṃ;</i></a><br>
<a><i>Tatheva gandhe itare ca sabbaso,</i></a><br>
<a data-var="tahiṃ → yahiṃ (sya1ed, sya2ed)"><i>Pasayha vāyāmi tato tahiṃ tahiṃ.</i></a></p>
<p><a data-ref="sc35, ms20Ap1_7658, msdiv306"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc36, ms20Ap1_7659, msdiv307"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc37, ms20Ap1_7660, msdiv308"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (6245)</i></a></p>
</blockquote>
<p><a data-ref="sc38, ms20Ap1_7661"><i>Itthaṃ sudaṃ āyasmā cūḷasugandho thero imā gāthāyo abhāsitthāti.</i></a></p>
<p class="endsutta"><a data-ref="sc39, ms20Ap1_7662"><i>Cūḷasugandhattherassāpadānaṃ dasamaṃ.</i></a></p>
<p class="endsection"><a data-ref="sc40, ms20Ap1_7663"><i>Bhaddiyavaggo pañcapaññāsamo.</i></a></p>
<p class="uddana-intro"><a data-ref="sc41, ms20Ap1_7664"><i>Tassuddānaṃ</i></a></p>
<blockquote class="uddanagatha">
<p><a data-ref="sc42, ms20Ap1_7665"><i>Bhaddiyo revato thero,</i></a><br>
<a><i>mahālābhī ca sīvali;</i></a><br>
<a><i>Vaṅgīso nandako ceva,</i></a><br>
<a><i>kāḷudāyī tathābhayo.</i></a></p>
<p><a data-ref="sc43, ms20Ap1_7666"><i>Lomaso vanavaccho ca,</i></a><br>
<a><i>sugandho ceva dasamo;</i></a><br>
<a><i>Tīṇi gāthāsatā tattha,</i></a><br>
<a><i>soḷasā ca taduttari.</i></a></p>
</blockquote>
<p class="uddana-intro"><a data-ref="sc44, ms20Ap1_7667"><i>Atha vagguddānaṃ</i></a></p>
<blockquote class="uddanagatha">
<p><a data-ref="sc45, ms20Ap1_7668"><i>Kaṇikāravhayo vaggo,</i></a><br>
<a><i>phalado tiṇadāyako;</i></a><br>
<a><i>Kaccāno bhaddiyo vaggo,</i></a><br>
<a><i>gāthāyo gaṇitā cimā.</i></a></p>
<p><a data-ref="sc46, pts-vp-pli2.511, ms20Ap1_7669"><i>Navagāthāsatānīha,</i></a><br>
<a><i>caturāsītiyeva ca;</i></a><br>
<a><i>Sapaññāsaṃ pañcasataṃ,</i></a><br>
<a><i>apadānā pakāsitā.</i></a></p>
<p><a data-ref="sc47, ms20Ap1_7670"><i>Saha udānagāthāhi,</i></a><br>
<a><i>chasahassāni hontimā;</i></a><br>
<a><i>Dvesatāni ca gāthānaṃ,</i></a><br>
<a><i>aṭṭhārasa taduttari.</i></a></p>
</blockquote>
</article>
</section>
</div>
</body>
</html>
