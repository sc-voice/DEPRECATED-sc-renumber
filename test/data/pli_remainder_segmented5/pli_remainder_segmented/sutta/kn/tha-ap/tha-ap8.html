<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap8">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a><i>8. Upālittheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_458, msdiv441"><i>“Nagare haṃsavatiyā,</i></a><br>
<a><i>sujāto nāma brāhmaṇo;</i></a><br>
<a><i>Asītikoṭinicayo,</i></a><br>
<a><i>pahūtadhanadhaññavā.</i></a></p>
<p><a data-ref="sc2, ms20Ap1_459, msdiv442"><i>Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Lakkhaṇe itihāse ca,</i></a><br>
<a><i>sadhamme pāramiṃ gato.</i></a></p>
<p><a data-var="ekasikhā → ekabhikkhā (mr)" data-ref="sc3, ms20Ap1_460, msdiv443"><i>Paribbājā ekasikhā,</i></a><br>
<a data-var="gotamā buddhasāvakā → gotamabuddhasāvakā (pts-vp-pli1)"><i>gotamā buddhasāvakā;</i></a><br>
<a><i>Carakā tāpasā ceva,</i></a><br>
<a><i>caranti mahiyā tadā.</i></a></p>
<p><a data-ref="sc4, ms20Ap1_461, msdiv444"><i>Tepi maṃ parivārenti,</i></a><br>
<a><i>brāhmaṇo vissuto iti;</i></a><br>
<a><i>Bahujjano maṃ pūjeti,</i></a><br>
<a><i>nāhaṃ pūjemi kiñcanaṃ.</i></a></p>
<p><a data-ref="sc5, ms20Ap1_462, msdiv445"><i>Pūjārahaṃ na passāmi,</i></a><br>
<a><i>mānatthaddho ahaṃ tadā;</i></a><br>
<a><i>Buddhoti vacanaṃ natthi,</i></a><br>
<a><i>tāva nuppajjate jino.</i></a></p>
<p><a data-ref="sc6, ms20Ap1_463, msdiv446"><i>Accayena ahorattaṃ,</i></a><br>
<a data-var="padumuttaranāmako → … nāyako (bj, sya1ed, sya2ed, pts-vp-pli1)"><i>padumuttaranāmako;</i></a><br>
<a><i>Sabbaṃ tamaṃ vinodetvā,</i></a><br>
<a><i>loke uppajji cakkhumā.</i></a></p>
<p><a data-ref="sc7, ms20Ap1_464, msdiv447"><i>Vitthārike bāhujaññe,</i></a><br>
<a><i>puthubhūte ca sāsane;</i></a><br>
<a><i>Upāgami tadā buddho,</i></a><br>
<a><i>nagaraṃ haṃsasavhayaṃ.</i></a></p>
<p><a data-ref="sc8, pts-vp-pli1.38, ms20Ap1_465, msdiv448"><i>Pitu atthāya so buddho,</i></a><br>
<a><i>dhammaṃ desesi cakkhumā;</i></a><br>
<a><i>Tena kālena parisā,</i></a><br>
<a><i>samantā yojanaṃ tadā.</i></a></p>
<p><a data-ref="sc9, ms20Ap1_466, msdiv449"><i>Sammato manujānaṃ so,</i></a><br>
<a><i>sunando nāma tāpaso;</i></a><br>
<a><i>Yāvatā buddhaparisā,</i></a><br>
<a><i>pupphehacchādayī tadā.</i></a></p>
<p><a data-ref="sc10, ms20Ap1_467, msdiv450"><i>Catusaccaṃ pakāsente,</i></a><br>
<a data-var="seṭṭhe ca → seṭṭhe va (pts-vp-pli1); heṭṭhā ca (mr)"><i>seṭṭhe ca pupphamaṇḍape;</i></a><br>
<a><i>Koṭisatasahassānaṃ,</i></a><br>
<a><i>dhammābhisamayo ahu.</i></a></p>
<p><a data-ref="sc11, ms20Ap1_468, msdiv451"><i>Sattarattindivaṃ buddho,</i></a><br>
<a><i>vassetvā dhammavuṭṭhiyo;</i></a><br>
<a><i>Aṭṭhame divase patte,</i></a><br>
<a><i>sunandaṃ kittayī jino.</i></a></p>
<p><a data-ref="sc12, ms20Ap1_469, msdiv452"><i>Devaloke manusse vā,</i></a><br>
<a><i>saṃsaranto ayaṃ bhave;</i></a><br>
<a><i>Sabbesaṃ pavaro hutvā,</i></a><br>
<a><i>bhavesu saṃsarissati.</i></a></p>
<p><a data-ref="sc13, ms20Ap1_470, msdiv453"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc14, ms20Ap1_471, msdiv454"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Mantāṇiputto puṇṇoti,</i></a><br>
<a><i>hessati satthu sāvako.</i></a></p>
<p><a data-ref="sc15, ms20Ap1_472, msdiv455"><i>Evaṃ kittayi sambuddho,</i></a><br>
<a><i>sunandaṃ tāpasaṃ tadā;</i></a><br>
<a><i>Hāsayanto janaṃ sabbaṃ,</i></a><br>
<a><i>dassayanto sakaṃ balaṃ.</i></a></p>
<p><a data-ref="sc16, ms20Ap1_473, msdiv456"><i>Katañjalī namassanti,</i></a><br>
<a><i>sunandaṃ tāpasaṃ janā;</i></a><br>
<a><i>Buddhe kāraṃ karitvāna,</i></a><br>
<a><i>sodhesi gatimattano.</i></a></p>
<p><a data-ref="sc17, ms20Ap1_474, msdiv457"><i>Tattha me ahu saṅkappo,</i></a><br>
<a><i>sutvāna munino vacaṃ;</i></a><br>
<a><i>Ahampi kāraṃ kassāmi,</i></a><br>
<a><i>yathā passāmi gotamaṃ.</i></a></p>
<p><a data-ref="sc18, ms20Ap1_475, msdiv458"><i>Evāhaṃ cintayitvāna,</i></a><br>
<a><i>kiriyaṃ cintayiṃ mama;</i></a><br>
<a><i>Kyāhaṃ kammaṃ ācarāmi,</i></a><br>
<a><i>puññakkhette anuttare.</i></a></p>
<p><a data-ref="sc19, ms20Ap1_476, msdiv459"><i>Ayañca pāṭhiko bhikkhu,</i></a><br>
<a><i>sabbapāṭhissa sāsane;</i></a><br>
<a><i>Vinaye agganikkhitto,</i></a><br>
<a><i>taṃ ṭhānaṃ patthaye ahaṃ.</i></a></p>
<p><a data-ref="sc20, ms20Ap1_477, msdiv460"><i>Idaṃ me amitaṃ bhogaṃ,</i></a><br>
<a><i>akkhobhaṃ sāgarūpamaṃ;</i></a><br>
<a><i>Tena bhogena buddhassa,</i></a><br>
<a><i>ārāmaṃ māpaye ahaṃ.</i></a></p>
<p><a data-ref="sc21, ms20Ap1_478, msdiv461"><i>Sobhanaṃ nāma ārāmaṃ,</i></a><br>
<a><i>nagarassa puratthato;</i></a><br>
<a data-var="Kiṇitvā → kītvā (bj); katvā (sya1ed, sya2ed, pts-vp-pli1); kitvā (mr)"><i>Kiṇitvā satasahassena,</i></a><br>
<a><i>saṃghārāmaṃ amāpayiṃ.</i></a></p>
<p><a data-ref="sc22, pts-vp-pli1.39, ms20Ap1_479, msdiv462"><i>Kūṭāgāre ca pāsāde,</i></a><br>
<a><i>maṇḍape hammiye guhā;</i></a><br>
<a><i>Caṅkame sukate katvā,</i></a><br>
<a><i>saṃghārāmaṃ amāpayiṃ.</i></a></p>
<p><a data-ref="sc23, ms20Ap1_480, msdiv463"><i>Jantāgharaṃ aggisālaṃ,</i></a><br>
<a><i>atho udakamāḷakaṃ;</i></a><br>
<a><i>Nhānagharaṃ māpayitvā,</i></a><br>
<a><i>bhikkhusaṃghassadāsahaṃ.</i></a></p>
<p><a data-ref="sc24, ms20Ap1_481, msdiv464"><i>Āsandiyo pīṭhake ca,</i></a><br>
<a><i>paribhoge ca bhājane;</i></a><br>
<a><i>Ārāmikañca bhesajjaṃ,</i></a><br>
<a><i>sabbametaṃ adāsahaṃ.</i></a></p>
<p><a data-ref="sc25, ms20Ap1_482, msdiv465"><i>Ārakkhaṃ paṭṭhapetvāna,</i></a><br>
<a><i>pākāraṃ kārayiṃ daḷhaṃ;</i></a><br>
<a><i>Mā naṃ koci viheṭhesi,</i></a><br>
<a><i>santacittāna tādinaṃ.</i></a></p>
<p><a data-var="Satasahassenāvāsaṃ → āvāsaṃ satasahassena (bj); āvāsasatasahasse (si); āvāse satasahasse (sya1ed, sya2ed); āvāsasatasahassena (pts-vp-pli1)" data-ref="sc26, ms20Ap1_483, msdiv466"><i>Satasahassenāvāsaṃ,</i></a><br>
<a><i>saṃghārāme amāpayiṃ;</i></a><br>
<a data-var="Vepullaṃ taṃ māpayitvā → vepullataṃ pāpayitvā (bj, pts-vp-pli1); vepullataṃ māpayitvā (sya1ed, sya2ed)"><i>Vepullaṃ taṃ māpayitvā,</i></a><br>
<a><i>sambuddhaṃ upanāmayiṃ.</i></a></p>
<p><a data-ref="sc27, ms20Ap1_484, msdiv467"><i>Niṭṭhāpito mayārāmo,</i></a><br>
<a><i>sampaṭiccha tuvaṃ muni;</i></a><br>
<a data-var="taṃ vīra → te vīra (bj, pts-vp-pli1); taṃ dhīra (sya1ed, sya2ed)"><i>Niyyādessāmi taṃ vīra,</i></a><br>
<a><i>adhivāsehi cakkhuma.</i></a></p>
<p><a data-ref="sc28, ms20Ap1_485, msdiv468"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mama saṅkappamaññāya,</i></a><br>
<a><i>adhivāsesi nāyako.</i></a></p>
<p><a data-ref="sc29, ms20Ap1_486, msdiv469"><i>Adhivāsanamaññāya,</i></a><br>
<a><i>sabbaññussa mahesino;</i></a><br>
<a><i>Bhojanaṃ paṭiyādetvā,</i></a><br>
<a><i>kālamārocayiṃ ahaṃ.</i></a></p>
<p><a data-ref="sc30, ms20Ap1_487, msdiv470"><i>Ārocitamhi kālamhi,</i></a><br>
<a><i>padumuttaranāyako;</i></a><br>
<a><i>Khīṇāsavasahassehi,</i></a><br>
<a><i>ārāmaṃ me upāgami.</i></a></p>
<p><a data-ref="sc31, ms20Ap1_488, msdiv471"><i>Nisinnaṃ kālamaññāya,</i></a><br>
<a><i>annapānena tappayiṃ;</i></a><br>
<a><i>Bhuttāviṃ kālamaññāya,</i></a><br>
<a><i>idaṃ vacanamabraviṃ.</i></a></p>
<p><a data-ref="sc32, ms20Ap1_489, msdiv472"><i>Kīto satasahassena,</i></a><br>
<a><i>tattakeneva kārito;</i></a><br>
<a><i>Sobhano nāma ārāmo,</i></a><br>
<a><i>sampaṭiccha tuvaṃ muni.</i></a></p>
<p><a data-ref="sc33, ms20Ap1_490, msdiv473"><i>Iminārāmadānena,</i></a><br>
<a><i>cetanāpaṇidhīhi ca;</i></a><br>
<a><i>Bhave nibbattamānohaṃ,</i></a><br>
<a><i>labhāmi mama patthitaṃ.</i></a></p>
<p><a data-ref="sc34, ms20Ap1_491, msdiv474"><i>Paṭiggahetvā sambuddho,</i></a><br>
<a><i>saṃghārāmaṃ sumāpitaṃ;</i></a><br>
<a><i>Bhikkhusaṃghe nisīditvā,</i></a><br>
<a><i>idaṃ vacanamabravi.</i></a></p>
<p><a data-ref="sc35, ms20Ap1_492, msdiv475"><i>Yo so buddhassa pādāsi,</i></a><br>
<a><i>saṃghārāmaṃ sumāpitaṃ;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc36, pts-vp-pli1.40, ms20Ap1_493, msdiv476"><i>Hatthī assā rathā pattī,</i></a><br>
<a><i>senā ca caturaṅginī;</i></a><br>
<a><i>Parivāressantimaṃ niccaṃ,</i></a><br>
<a><i>saṃghārāmassidaṃ phalaṃ.</i></a></p>
<p><a data-var="Saṭṭhi → saṭṭhī (sya1ed, sya2ed); saṭṭhiṃ (pts-vp-pli1) | tūrasahassāni → turiyasahassāni (bj, sya1ed, sya2ed, pts-vp-pli1)" data-ref="sc37, ms20Ap1_494, msdiv477"><i>Saṭṭhi tūrasahassāni,</i></a><br>
<a><i>bheriyo samalaṅkatā;</i></a><br>
<a><i>Parivāressantimaṃ niccaṃ,</i></a><br>
<a><i>saṃghārāmassidaṃ phalaṃ.</i></a></p>
<p><a data-ref="sc38, ms20Ap1_495, msdiv478"><i>Chaḷasītisahassāni,</i></a><br>
<a><i>nāriyo samalaṅkatā;</i></a><br>
<a><i>Vicittavatthābharaṇā,</i></a><br>
<a><i>āmuttamaṇikuṇḍalā.</i></a></p>
<p><a data-ref="sc39, ms20Ap1_496, msdiv479"><i>Aḷārapamhā hasulā,</i></a><br>
<a><i>susaññā tanumajjhimā;</i></a><br>
<a><i>Parivāressantimaṃ niccaṃ,</i></a><br>
<a><i>saṃghārāmassidaṃ phalaṃ.</i></a></p>
<p><a data-ref="sc40, ms20Ap1_497, msdiv480"><i>Tiṃsakappasahassāni,</i></a><br>
<a><i>devaloke ramissati;</i></a><br>
<a><i>Sahassakkhattuṃ devindo,</i></a><br>
<a><i>devarajjaṃ karissati.</i></a></p>
<p><a data-ref="sc41, ms20Ap1_498, msdiv481"><i>Devarājena pattabbaṃ,</i></a><br>
<a><i>sabbaṃ paṭilabhissati;</i></a><br>
<a><i>Anūnabhogo hutvāna,</i></a><br>
<a><i>devarajjaṃ karissati.</i></a></p>
<p><a data-ref="sc42, ms20Ap1_499, msdiv482"><i>Sahassakkhattuṃ cakkavattī,</i></a><br>
<a><i>rājā raṭṭhe bhavissati;</i></a><br>
<a><i>Pathabyā rajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc43, ms20Ap1_500, msdiv483"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc44, ms20Ap1_501, msdiv484"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Upāli nāma nāmena,</i></a><br>
<a><i>hessati satthu sāvako.</i></a></p>
<p><a data-ref="sc45, ms20Ap1_502, msdiv485"><i>Vinaye pāramiṃ patvā,</i></a><br>
<a><i>ṭhānāṭhāne ca kovido;</i></a><br>
<a><i>Jinasāsanaṃ dhārento,</i></a><br>
<a><i>viharissatināsavo.</i></a></p>
<p><a data-ref="sc46, ms20Ap1_503, msdiv486"><i>Sabbametaṃ abhiññāya,</i></a><br>
<a><i>gotamo sakyapuṅgavo;</i></a><br>
<a><i>Bhikkhusaṃghe nisīditvā,</i></a><br>
<a><i>etadagge ṭhapessati.</i></a></p>
<p><a data-ref="sc47, ms20Ap1_504, msdiv487"><i>Aparimeyyupādāya,</i></a><br>
<a><i>patthemi tava sāsanaṃ;</i></a><br>
<a><i>So me attho anuppatto,</i></a><br>
<a><i>sabbasaṃyojanakkhayo.</i></a></p>
<p><a data-ref="sc48, ms20Ap1_505, msdiv488"><i>Yathā sūlāvuto poso,</i></a><br>
<a><i>rājadaṇḍena tajjito;</i></a><br>
<a><i>Sūle sātaṃ avindanto,</i></a><br>
<a><i>parimuttiṃva icchati.</i></a></p>
<p><a data-ref="sc49, ms20Ap1_506, msdiv489"><i>Tathevāhaṃ mahāvīra,</i></a><br>
<a><i>bhavadaṇḍena tajjito;</i></a><br>
<a><i>Kammasūlāvuto santo,</i></a><br>
<a><i>pipāsāvedanaṭṭito.</i></a></p>
<p><a data-ref="sc50, ms20Ap1_507, msdiv490"><i>Bhave sātaṃ na vindāmi,</i></a><br>
<a><i>ḍayhanto tīhi aggibhi;</i></a><br>
<a><i>Parimuttiṃ gavesāmi,</i></a><br>
<a><i>yathāpi rājadaṇḍito.</i></a></p>
<p><a data-ref="sc51, pts-vp-pli1.41, ms20Ap1_508, msdiv491"><i>Yathā visādo puriso,</i></a><br>
<a><i>visena paripīḷito;</i></a><br>
<a><i>Agadaṃ so gaveseyya,</i></a><br>
<a data-var="visaghātāyupāyanaṃ → visaghātāyupālanaṃ (bj, csp1ed); visaghātāyupāyaso (pts-vp-pli1)"><i>visaghātāyupāyanaṃ.</i></a></p>
<p><a data-ref="sc52, ms20Ap1_509, msdiv492"><i>Gavesamāno passeyya,</i></a><br>
<a><i>agadaṃ visaghātakaṃ;</i></a><br>
<a><i>Taṃ pivitvā sukhī assa,</i></a><br>
<a><i>visamhā parimuttiyā.</i></a></p>
<p><a data-ref="sc53, ms20Ap1_510, msdiv493"><i>Tathevāhaṃ mahāvīra,</i></a><br>
<a><i>yathā visahato naro;</i></a><br>
<a><i>Sampīḷito avijjāya,</i></a><br>
<a><i>saddhammāgadamesahaṃ.</i></a></p>
<p><a data-ref="sc54, ms20Ap1_511, msdiv494"><i>Dhammāgadaṃ gavesanto,</i></a><br>
<a><i>addakkhiṃ sakyasāsanaṃ;</i></a><br>
<a><i>Aggaṃ sabbosadhānaṃ taṃ,</i></a><br>
<a><i>sabbasallavinodanaṃ.</i></a></p>
<p><a data-ref="sc55, ms20Ap1_512, msdiv495"><i>Dhammosadhaṃ pivitvāna,</i></a><br>
<a><i>visaṃ sabbaṃ samūhaniṃ;</i></a><br>
<a><i>Ajarāmaraṃ sītibhāvaṃ,</i></a><br>
<a><i>nibbānaṃ phassayiṃ ahaṃ.</i></a></p>
<p><a data-ref="sc56, ms20Ap1_513, msdiv496"><i>Yathā bhūtaṭṭito poso,</i></a><br>
<a><i>bhūtaggāhena pīḷito;</i></a><br>
<a><i>Bhūtavejjaṃ gaveseyya,</i></a><br>
<a><i>bhūtasmā parimuttiyā.</i></a></p>
<p><a data-ref="sc57, ms20Ap1_514, msdiv497"><i>Gavesamāno passeyya,</i></a><br>
<a><i>bhūtavijjāsu kovidaṃ;</i></a><br>
<a><i>Tassa so vihane bhūtaṃ,</i></a><br>
<a><i>samūlañca vināsaye.</i></a></p>
<p><a data-ref="sc58, ms20Ap1_515, msdiv498"><i>Tathevāhaṃ mahāvīra,</i></a><br>
<a><i>tamaggāhena pīḷito;</i></a><br>
<a><i>Ñāṇālokaṃ gavesāmi,</i></a><br>
<a><i>tamato parimuttiyā.</i></a></p>
<p><a data-ref="sc59, ms20Ap1_516, msdiv499"><i>Athaddasaṃ sakyamuniṃ,</i></a><br>
<a><i>kilesatamasodhanaṃ;</i></a><br>
<a><i>So me tamaṃ vinodesi,</i></a><br>
<a><i>bhūtavejjova bhūtakaṃ.</i></a></p>
<p><a data-ref="sc60, ms20Ap1_517, msdiv500"><i>Saṃsārasotaṃ sañchindiṃ,</i></a><br>
<a><i>taṇhāsotaṃ nivārayiṃ;</i></a><br>
<a><i>Bhavaṃ ugghāṭayiṃ sabbaṃ,</i></a><br>
<a><i>bhūtavejjova mūlato.</i></a></p>
<p><a data-ref="sc61, ms20Ap1_518, msdiv501"><i>Garuḷo yathā opatati,</i></a><br>
<a><i>pannagaṃ bhakkhamattano;</i></a><br>
<a><i>Samantā yojanasataṃ,</i></a><br>
<a><i>vikkhobheti mahāsaraṃ.</i></a></p>
<p><a data-ref="sc62, ms20Ap1_519, msdiv502"><i>Pannagaṃ so gahetvāna,</i></a><br>
<a><i>adhosīsaṃ viheṭhayaṃ;</i></a><br>
<a><i>Ādāya so pakkamati,</i></a><br>
<a><i>yenakāmaṃ vihaṅgamo.</i></a></p>
<p><a data-ref="sc63, ms20Ap1_520, msdiv503"><i>Tathevāhaṃ mahāvīra,</i></a><br>
<a><i>yathāpi garuḷo balī;</i></a><br>
<a><i>Asaṅkhataṃ gavesanto,</i></a><br>
<a><i>dose vikkhālayiṃ ahaṃ.</i></a></p>
<p><a data-ref="sc64, ms20Ap1_521, msdiv504"><i>Diṭṭho ahaṃ dhammavaraṃ,</i></a><br>
<a><i>santipadamanuttaraṃ;</i></a><br>
<a><i>Ādāya viharāmetaṃ,</i></a><br>
<a><i>garuḷo pannagaṃ yathā.</i></a></p>
<p><a data-ref="sc65, ms20Ap1_522, msdiv505"><i>Āsāvatī nāma latā,</i></a><br>
<a><i>jātā cittalatāvane;</i></a><br>
<a><i>Tassā vassasahassena,</i></a><br>
<a><i>ekaṃ nibbattate phalaṃ.</i></a></p>
<p><a data-ref="sc66, pts-vp-pli1.42, ms20Ap1_523, msdiv506"><i>Taṃ devā payirupāsanti,</i></a><br>
<a><i>tāvadūraphale sati;</i></a><br>
<a><i>Devānaṃ sā piyā evaṃ,</i></a><br>
<a><i>āsāvatī latuttamā.</i></a></p>
<p><a data-ref="sc67, ms20Ap1_524, msdiv507"><i>Satasahassupādāya,</i></a><br>
<a><i>tāhaṃ paricare muni;</i></a><br>
<a><i>Sāyaṃ pātaṃ namassāmi,</i></a><br>
<a><i>devā āsāvatiṃ yathā.</i></a></p>
<p><a data-ref="sc68, ms20Ap1_525, msdiv508"><i>Avañjhā pāricariyā,</i></a><br>
<a><i>amoghā ca namassanā;</i></a><br>
<a><i>Dūrāgatampi maṃ santaṃ,</i></a><br>
<a><i>khaṇoyaṃ na virādhayi.</i></a></p>
<p><a data-ref="sc69, ms20Ap1_526, msdiv509"><i>Paṭisandhiṃ na passāmi,</i></a><br>
<a><i>vicinanto bhave ahaṃ;</i></a><br>
<a data-var="vippamutto → vippayutto (mr)"><i>Nirūpadhi vippamutto,</i></a><br>
<a><i>upasanto carāmahaṃ.</i></a></p>
<p><a data-ref="sc70, ms20Ap1_527, msdiv510"><i>Yathāpi padumaṃ nāma,</i></a><br>
<a><i>sūriyaraṃsena pupphati;</i></a><br>
<a><i>Tathevāhaṃ mahāvīra,</i></a><br>
<a><i>buddharaṃsena pupphito.</i></a></p>
<p><a data-ref="sc71, ms20Ap1_528, msdiv511"><i>Yathā balākayonimhi,</i></a><br>
<a data-var="pumo → pumā (bj, sya1ed, sya2ed, pts-vp-pli1)"><i>na vijjati pumo sadā;</i></a><br>
<a><i>Meghesu gajjamānesu,</i></a><br>
<a><i>gabbhaṃ gaṇhanti tā sadā.</i></a></p>
<p><a data-ref="sc72, ms20Ap1_529, msdiv512"><i>Cirampi gabbhaṃ dhārenti,</i></a><br>
<a><i>yāva megho na gajjati;</i></a><br>
<a><i>Bhārato parimuccanti,</i></a><br>
<a><i>yadā megho pavassati.</i></a></p>
<p><a data-ref="sc73, ms20Ap1_530, msdiv513"><i>Padumuttarabuddhassa,</i></a><br>
<a><i>dhammameghena gajjato;</i></a><br>
<a><i>Saddena dhammameghassa,</i></a><br>
<a><i>dhammagabbhaṃ agaṇhahaṃ.</i></a></p>
<p><a data-ref="sc74, ms20Ap1_531, msdiv514"><i>Satasahassupādāya,</i></a><br>
<a><i>puññagabbhaṃ dharemahaṃ;</i></a><br>
<a><i>Nappamuccāmi bhārato,</i></a><br>
<a><i>dhammamegho na gajjati.</i></a></p>
<p><a data-ref="sc75, ms20Ap1_532, msdiv515"><i>Yadā tuvaṃ sakyamuni,</i></a><br>
<a><i>ramme kapilavatthave;</i></a><br>
<a><i>Gajjasi dhammameghena,</i></a><br>
<a><i>bhārato parimuccahaṃ.</i></a></p>
<p><a data-ref="sc76, ms20Ap1_533, msdiv516"><i>Suññataṃ animittañca,</i></a><br>
<a><i>Tathāppaṇihitampi ca;</i></a><br>
<a><i>Caturo ca phale sabbe,</i></a><br>
<a data-var="Dhammevaṃ vijanayiṃ ahaṃ → dhamme vijanayiṃ ahaṃ (bj); dhammaṃ vijaṭi taṃpihaṃ (sya1ed, sya2ed); dhamme va vijaṭāyahaṃ (pts-vp-pli1); dhammevaṃ vijaṭayiṃ (aṭṭha.)"><i>Dhammevaṃ vijanayiṃ ahaṃ.</i></a></p>
</blockquote>
<p class="endsutta"><a data-ref="sc77, ms20Ap1_534"><i>Dutiyabhāṇavāraṃ.</i></a></p>
<blockquote class="gatha">
<p><a data-ref="sc78, ms20Ap1_535, msdiv517"><i>Aparimeyyupādāya,</i></a><br>
<a><i>patthemi tava sāsanaṃ;</i></a><br>
<a><i>So me attho anuppatto,</i></a><br>
<a><i>santipadamanuttaraṃ.</i></a></p>
<p><a data-ref="sc79, pts-vp-pli1.43, ms20Ap1_536, msdiv518"><i>Vinaye pāramiṃ patto,</i></a><br>
<a><i>yathāpi pāṭhiko isi;</i></a><br>
<a><i>Na me samasamo atthi,</i></a><br>
<a><i>dhāremi sāsanaṃ ahaṃ.</i></a></p>
<p><a data-ref="sc80, ms20Ap1_537, msdiv519"><i>Vinaye khandhake cāpi,</i></a><br>
<a data-var="pañcame → pañcake (sya1ed, sya2ed, pts-vp-pli1, csp1ed)"><i>tikacchede ca pañcame;</i></a><br>
<a><i>Ettha me vimati natthi,</i></a><br>
<a><i>akkhare byañjanepi vā.</i></a></p>
<p><a data-ref="sc81, ms20Ap1_538, msdiv520"><i>Niggahe paṭikamme ca,</i></a><br>
<a><i>ṭhānāṭhāne ca kovido;</i></a><br>
<a><i>Osāraṇe vuṭṭhāpane,</i></a><br>
<a><i>sabbattha pāramiṃ gato.</i></a></p>
<p><a data-ref="sc82, ms20Ap1_539, msdiv521"><i>Vinaye khandhake vāpi,</i></a><br>
<a><i>nikkhipitvā padaṃ ahaṃ;</i></a><br>
<a><i>Ubhato viniveṭhetvā,</i></a><br>
<a><i>rasato osareyyahaṃ.</i></a></p>
<p><a data-ref="sc83, ms20Ap1_540, msdiv522"><i>Niruttiyā sukusalo,</i></a><br>
<a><i>atthānatthe ca kovido;</i></a><br>
<a><i>Anaññātaṃ mayā natthi,</i></a><br>
<a><i>ekaggo satthu sāsane.</i></a></p>
<p><a data-var="Rūpadakkho → rūpadakkhe (aṭṭha.) | rūparakkho (?)" data-ref="sc84, ms20Ap1_541, msdiv523"><i>Rūpadakkho ahaṃ ajja,</i></a><br>
<a><i>sakyaputtassa sāsane;</i></a><br>
<a><i>Kaṅkhaṃ sabbaṃ vinodemi,</i></a><br>
<a><i>chindāmi sabbasaṃsayaṃ.</i></a></p>
<p><a data-ref="sc85, ms20Ap1_542, msdiv524"><i>Padaṃ anupadañcāpi,</i></a><br>
<a><i>akkharañcāpi byañjanaṃ;</i></a><br>
<a><i>Nidāne pariyosāne,</i></a><br>
<a><i>sabbattha kovido ahaṃ.</i></a></p>
<p><a data-ref="sc86, ms20Ap1_543, msdiv525"><i>Yathāpi rājā balavā,</i></a><br>
<a><i>niggaṇhitvā parantape;</i></a><br>
<a><i>Vijinitvāna saṅgāmaṃ,</i></a><br>
<a><i>nagaraṃ tattha māpaye.</i></a></p>
<p><a data-ref="sc87, ms20Ap1_544, msdiv526"><i>Pākāraṃ parikhañcāpi,</i></a><br>
<a><i>esikaṃ dvārakoṭṭhakaṃ;</i></a><br>
<a><i>Aṭṭālake ca vividhe,</i></a><br>
<a><i>kāraye nagare bahū.</i></a></p>
<p><a data-ref="sc88, ms20Ap1_545, msdiv527"><i>Siṅghāṭakaṃ caccarañca,</i></a><br>
<a><i>suvibhattantarāpaṇaṃ;</i></a><br>
<a><i>Kārayeyya sabhaṃ tattha,</i></a><br>
<a><i>atthānatthavinicchayaṃ.</i></a></p>
<p><a data-ref="sc89, ms20Ap1_546, msdiv528"><i>Nigghātatthaṃ amittānaṃ,</i></a><br>
<a><i>chiddāchiddañca jānituṃ;</i></a><br>
<a><i>Balakāyassa rakkhāya,</i></a><br>
<a data-var="ṭhapeti → thapesi (si, mr)"><i>senāpaccaṃ ṭhapeti so.</i></a></p>
<p><a data-ref="sc90, ms20Ap1_547, msdiv529"><i>Ārakkhatthāya bhaṇḍassa,</i></a><br>
<a><i>nidhānakusalaṃ naraṃ;</i></a><br>
<a><i>Mā me bhaṇḍaṃ vinassīti,</i></a><br>
<a data-var="ṭhapeti → thapesi (si, mr)"><i>bhaṇḍarakkhaṃ ṭhapeti so.</i></a></p>
<p><a data-var="Mamatto → māmako (bj, pts-vp-pli1); mamattho (si); samaggo (sya1ed, sya2ed) | yo → so (sya1ed, sya2ed)" data-ref="sc91, ms20Ap1_548, msdiv530"><i>Mamatto hoti yo rañño,</i></a><br>
<a><i>vuddhiṃ yassa ca icchati;</i></a><br>
<a><i>Tassādhikaraṇaṃ deti,</i></a><br>
<a><i>mittassa paṭipajjituṃ.</i></a></p>
<p><a data-ref="sc92, ms20Ap1_549, msdiv531"><i>Uppātesu nimittesu,</i></a><br>
<a><i>lakkhaṇesu ca kovidaṃ;</i></a><br>
<a><i>Ajjhāyakaṃ mantadharaṃ,</i></a><br>
<a><i>porohicce ṭhapeti so.</i></a></p>
<p><a data-ref="sc93, pts-vp-pli1.44, ms20Ap1_550, msdiv532"><i>Etehaṅgehi sampanno,</i></a><br>
<a><i>khattiyoti pavuccati;</i></a><br>
<a><i>Sadā rakkhanti rājānaṃ,</i></a><br>
<a><i>cakkavākova dukkhitaṃ.</i></a></p>
<p><a data-ref="sc94, ms20Ap1_551, msdiv533"><i>Tatheva tvaṃ mahāvīra,</i></a><br>
<a><i>hatāmittova khattiyo;</i></a><br>
<a><i>Sadevakassa lokassa,</i></a><br>
<a><i>dhammarājāti vuccati.</i></a></p>
<p><a data-var="nihanitvāna → nīharitvāna (si, sya1ed, sya2ed, mr)" data-ref="sc95, ms20Ap1_552, msdiv534"><i>Titthiye nihanitvāna,</i></a><br>
<a><i>mārañcāpi sasenakaṃ;</i></a><br>
<a><i>Tamandhakāraṃ vidhamitvā,</i></a><br>
<a><i>dhammanagaraṃ amāpayi.</i></a></p>
<p><a data-ref="sc96, ms20Ap1_553, msdiv535"><i>Sīlaṃ pākārakaṃ tattha,</i></a><br>
<a><i>ñāṇaṃ te dvārakoṭṭhakaṃ;</i></a><br>
<a><i>Saddhā te esikā vīra,</i></a><br>
<a><i>dvārapālo ca saṃvaro.</i></a></p>
<p><a data-ref="sc97, ms20Ap1_554, msdiv536"><i>Satipaṭṭhānamaṭṭālaṃ,</i></a><br>
<a><i>paññā te caccaraṃ mune;</i></a><br>
<a><i>Iddhipādañca siṅghāṭaṃ,</i></a><br>
<a data-var="sumāpitā → sumāpitaṃ (sya1ed, sya2ed, pts-vp-pli1)"><i>dhammavīthi sumāpitā.</i></a></p>
<p><a data-ref="sc98, ms20Ap1_555, msdiv537"><i>Suttantaṃ abhidhammañca,</i></a><br>
<a><i>vinayañcāpi kevalaṃ;</i></a><br>
<a><i>Navaṅgaṃ buddhavacanaṃ,</i></a><br>
<a><i>esā dhammasabhā tava.</i></a></p>
<p><a data-ref="sc99, ms20Ap1_556, msdiv538"><i>Suññataṃ animittañca,</i></a><br>
<a><i>vihārañcappaṇīhitaṃ;</i></a><br>
<a><i>Āneñjañca nirodho ca,</i></a><br>
<a><i>esā dhammakuṭī tava.</i></a></p>
<p><a data-var="aggo nikkhitto → agganikkhitto (bj)" data-ref="sc100, ms20Ap1_557, msdiv539"><i>Paññāya aggo nikkhitto,</i></a><br>
<a><i>paṭibhāne ca kovido;</i></a><br>
<a><i>Sāriputtoti nāmena,</i></a><br>
<a><i>dhammasenāpatī tava.</i></a></p>
<p><a data-ref="sc101, ms20Ap1_558, msdiv540"><i>Cutūpapātakusalo,</i></a><br>
<a><i>iddhiyā pāramiṃ gato;</i></a><br>
<a><i>Kolito nāma nāmena,</i></a><br>
<a><i>porohicco tavaṃ mune.</i></a></p>
<p><a data-ref="sc102, ms20Ap1_559, msdiv541"><i>Porāṇakavaṃsadharo,</i></a><br>
<a><i>uggatejo durāsado;</i></a><br>
<a><i>Dhutavādīguṇenaggo,</i></a><br>
<a><i>akkhadasso tavaṃ mune.</i></a></p>
<p><a data-ref="sc103, ms20Ap1_560, msdiv542"><i>Bahussuto dhammadharo,</i></a><br>
<a><i>Sabbapāṭhī ca sāsane;</i></a><br>
<a><i>Ānando nāma nāmena,</i></a><br>
<a data-var="Dhammārakkho → dhammarakkho (sya1ed, sya2ed)"><i>Dhammārakkho tavaṃ mune.</i></a></p>
<p><a data-ref="sc104, ms20Ap1_561, msdiv543"><i>Ete sabbe atikkamma,</i></a><br>
<a><i>pamesi bhagavā mamaṃ;</i></a><br>
<a><i>Vinicchayaṃ me pādāsi,</i></a><br>
<a><i>vinaye viññudesitaṃ.</i></a></p>
<p><a data-ref="sc105, ms20Ap1_562, msdiv544"><i>Yo koci vinaye pañhaṃ,</i></a><br>
<a><i>pucchati buddhasāvako;</i></a><br>
<a><i>Tattha me cintanā natthi,</i></a><br>
<a><i>taññevatthaṃ kathemahaṃ.</i></a></p>
<p><a data-ref="sc106, ms20Ap1_563, msdiv545"><i>Yāvatā buddhakhettamhi,</i></a><br>
<a><i>ṭhapetvā taṃ mahāmuni;</i></a><br>
<a><i>Vinaye mādiso natthi,</i></a><br>
<a><i>kuto bhiyyo bhavissati.</i></a></p>
<p><a data-ref="sc107, pts-vp-pli1.45, ms20Ap1_564, msdiv546"><i>Bhikkhusaṃghe nisīditvā,</i></a><br>
<a><i>evaṃ gajjati gotamo;</i></a><br>
<a><i>Upālissa samo natthi,</i></a><br>
<a><i>vinaye khandhakesu ca.</i></a></p>
<p><a data-ref="sc108, ms20Ap1_565, msdiv547"><i>Yāvatā buddhabhaṇitaṃ,</i></a><br>
<a><i>navaṅgaṃ satthusāsanaṃ;</i></a><br>
<a data-var="Vinayogadhaṃ taṃ → vinayogadhitaṃ (bj, pts-vp-pli1); vinaye kathitaṃ (sya1ed, sya2ed)"><i>Vinayogadhaṃ taṃ sabbaṃ,</i></a><br>
<a data-var="vinayamūlapassino → vinayamūlanti passato (bj); vinayamūlakapassino (si)"><i>vinayamūlapassino.</i></a></p>
<p><a data-ref="sc109, ms20Ap1_566, msdiv548"><i>Mama kammaṃ saritvāna,</i></a><br>
<a><i>gotamo sakyapuṅgavo;</i></a><br>
<a><i>Bhikkhusaṃghe nisīditvā,</i></a><br>
<a><i>etadagge ṭhapesi maṃ.</i></a></p>
<p><a data-ref="sc110, ms20Ap1_567, msdiv549"><i>Satasahassupādāya,</i></a><br>
<a><i>imaṃ ṭhānaṃ apatthayiṃ;</i></a><br>
<a><i>So me attho anuppatto,</i></a><br>
<a><i>vinaye pāramiṃ gato.</i></a></p>
<p><a data-ref="sc111, ms20Ap1_568, msdiv550"><i>Sakyānaṃ nandijanano,</i></a><br>
<a><i>kappako āsahaṃ pure;</i></a><br>
<a><i>Vijahitvāna taṃ jātiṃ,</i></a><br>
<a><i>putto jāto mahesino.</i></a></p>
<p><a data-ref="sc112, ms20Ap1_569, msdiv551"><i>Ito dutiyake kappe,</i></a><br>
<a><i>Añjaso nāma khattiyo;</i></a><br>
<a><i>Anantatejo amitayaso,</i></a><br>
<a><i>Bhūmipālo mahaddhano.</i></a></p>
<p><a data-ref="sc113, ms20Ap1_570, msdiv552"><i>Tassa rañño ahaṃ putto,</i></a><br>
<a><i>candano nāma khattiyo;</i></a><br>
<a><i>Jātimadenupatthaddho,</i></a><br>
<a><i>yasabhogamadena ca.</i></a></p>
<p><a data-ref="sc114, ms20Ap1_571, msdiv553"><i>Nāgasatasahassāni,</i></a><br>
<a><i>sabbālaṅkārabhūsitā;</i></a><br>
<a><i>Tidhāpabhinnā mātaṅgā,</i></a><br>
<a><i>parivārenti maṃ sadā.</i></a></p>
<p><a data-ref="sc115, ms20Ap1_572, msdiv554"><i>Sabalehi paretohaṃ,</i></a><br>
<a><i>uyyānaṃ gantukāmako;</i></a><br>
<a><i>Āruyha sirikaṃ nāgaṃ,</i></a><br>
<a><i>nagarā nikkhamiṃ tadā.</i></a></p>
<p><a data-ref="sc116, ms20Ap1_573, msdiv555"><i>Caraṇena ca sampanno,</i></a><br>
<a><i>guttadvāro susaṃvuto;</i></a><br>
<a><i>Devalo nāma sambuddho,</i></a><br>
<a><i>āgacchi purato mama.</i></a></p>
<p><a data-ref="sc117, ms20Ap1_574, msdiv556"><i>Pesetvā sirikaṃ nāgaṃ,</i></a><br>
<a><i>buddhaṃ āsādayiṃ tadā;</i></a><br>
<a data-var="sañjātakopo so → sañjātakopova (sya1ed, sya2ed)"><i>Tato sañjātakopo so,</i></a><br>
<a><i>nāgo nuddharate padaṃ.</i></a></p>
<p><a data-var="duṭṭhamanaṃ → ruṇṇamanaṃ (si, csp1ed); ruddhapadaṃ (?)" data-ref="sc118, ms20Ap1_575, msdiv557"><i>Nāgaṃ duṭṭhamanaṃ disvā,</i></a><br>
<a><i>buddhe kodhaṃ akāsahaṃ;</i></a><br>
<a><i>Vihesayitvā sambuddhaṃ,</i></a><br>
<a><i>uyyānaṃ agamāsahaṃ.</i></a></p>
<p><a data-ref="sc119, ms20Ap1_576, msdiv558"><i>Sātaṃ tattha na vindāmi,</i></a><br>
<a><i>siro pajjalito yathā;</i></a><br>
<a><i>Pariḷāhena ḍayhāmi,</i></a><br>
<a><i>macchova baḷisādako.</i></a></p>
<p><a data-ref="sc120, pts-vp-pli1.46, ms20Ap1_577, msdiv559"><i>Sasāgarantā pathavī,</i></a><br>
<a><i>ādittā viya hoti me;</i></a><br>
<a><i>Pitu santikupāgamma,</i></a><br>
<a><i>idaṃ vacanamabraviṃ.</i></a></p>
<p><a data-ref="sc121, ms20Ap1_578, msdiv560"><i>Āsīvisaṃva kupitaṃ,</i></a><br>
<a><i>aggikkhandhaṃva āgataṃ;</i></a><br>
<a><i>Mattaṃva kuñjaraṃ dantiṃ,</i></a><br>
<a><i>yaṃ sayambhumasādayiṃ.</i></a></p>
<p><a data-ref="sc122, ms20Ap1_579, msdiv561"><i>Āsādito mayā buddho,</i></a><br>
<a><i>ghoro uggatapo jino;</i></a><br>
<a><i>Purā sabbe vinassāma,</i></a><br>
<a><i>khamāpessāma taṃ muniṃ.</i></a></p>
<p><a data-ref="sc123, ms20Ap1_580, msdiv562"><i>No ce taṃ nijjhāpessāma,</i></a><br>
<a><i>attadantaṃ samāhitaṃ;</i></a><br>
<a><i>Orena sattadivasā,</i></a><br>
<a><i>raṭṭhaṃ me vidhamissati.</i></a></p>
<p><a data-ref="sc124, ms20Ap1_581, msdiv563"><i>Sumekhalo kosiyo ca,</i></a><br>
<a data-var="sattako → sattuko (bj, pts-vp-pli1)"><i>siggavo cāpi sattako;</i></a><br>
<a><i>Āsādayitvā isayo,</i></a><br>
<a><i>duggatā te saraṭṭhakā.</i></a></p>
<p><a data-ref="sc125, ms20Ap1_582, msdiv564"><i>Yadā kuppanti isayo,</i></a><br>
<a><i>saññatā brahmacārino;</i></a><br>
<a><i>Sadevakaṃ vināsenti,</i></a><br>
<a><i>sasāgaraṃ sapabbataṃ.</i></a></p>
<p><a data-ref="sc126, ms20Ap1_583, msdiv565"><i>Tiyojanasahassamhi,</i></a><br>
<a><i>purise sannipātayiṃ;</i></a><br>
<a><i>Accayaṃ desanatthāya,</i></a><br>
<a><i>sayambhuṃ upasaṅkamiṃ.</i></a></p>
<p><a data-ref="sc127, ms20Ap1_584, msdiv566"><i>Allavatthā allasirā,</i></a><br>
<a><i>sabbeva pañjalīkatā;</i></a><br>
<a><i>Buddhassa pāde nipatitvā,</i></a><br>
<a data-var="vacanamabravuṃ → mabraviṃ (mr)"><i>idaṃ vacanamabravuṃ.</i></a></p>
<p><a data-ref="sc128, ms20Ap1_585, msdiv567"><i>Khamassu tvaṃ mahāvīra,</i></a><br>
<a><i>abhiyācati taṃ jano;</i></a><br>
<a><i>Pariḷāhaṃ vinodehi,</i></a><br>
<a><i>mā no raṭṭhaṃ vināsaya.</i></a></p>
<p><a data-ref="sc129, ms20Ap1_586, msdiv568"><i>Sadevamānusā sabbe,</i></a><br>
<a><i>sadānavā sarakkhasā;</i></a><br>
<a><i>Ayomayena kūṭena,</i></a><br>
<a><i>siraṃ bhindeyyu me sadā.</i></a></p>
<p><a data-var="Dake → udake (bj, sya1ed, sya2ed, pts-vp-pli1)" data-ref="sc130, ms20Ap1_587, msdiv569"><i>Dake aggi na saṇṭhāti,</i></a><br>
<a><i>bījaṃ sele na rūhati;</i></a><br>
<a><i>Agade kimi na saṇṭhāti,</i></a><br>
<a><i>kopo buddhe na jāyati.</i></a></p>
<p><a data-ref="sc131, ms20Ap1_588, msdiv570"><i>Yathā ca bhūmi acalā,</i></a><br>
<a><i>appameyyo ca sāgaro;</i></a><br>
<a><i>Anantako ca ākāso,</i></a><br>
<a><i>evaṃ buddhā akhobhiyā.</i></a></p>
<p><a data-ref="sc132, ms20Ap1_589, msdiv571"><i>Sadā khantā mahāvīrā,</i></a><br>
<a><i>khamitā ca tapassino;</i></a><br>
<a><i>Khantānaṃ khamitānañca,</i></a><br>
<a data-var="taṃ → vo (sya1ed, sya2ed, pts-vp-pli1)"><i>gamanaṃ taṃ na vijjati.</i></a></p>
<p><a data-ref="sc133, ms20Ap1_590, msdiv572"><i>Idaṃ vatvāna sambuddho,</i></a><br>
<a><i>pariḷāhaṃ vinodayaṃ;</i></a><br>
<a><i>Mahājanassa purato,</i></a><br>
<a><i>nabhaṃ abbhuggami tadā.</i></a></p>
<p><a data-ref="sc134, pts-vp-pli1.47, ms20Ap1_591, msdiv573"><i>Tena kammenahaṃ vīra,</i></a><br>
<a><i>hīnattaṃ ajjhupāgato;</i></a><br>
<a><i>Samatikkamma taṃ jātiṃ,</i></a><br>
<a><i>pāvisiṃ abhayaṃ puraṃ.</i></a></p>
<p><a data-ref="sc135, ms20Ap1_592, msdiv574"><i>Tadāpi maṃ mahāvīra,</i></a><br>
<a><i>ḍayhamānaṃ susaṇṭhitaṃ;</i></a><br>
<a><i>Pariḷāhaṃ vinodesi,</i></a><br>
<a><i>sayambhuñca khamāpayiṃ.</i></a></p>
<p><a data-ref="sc136, ms20Ap1_593, msdiv575"><i>Ajjāpi maṃ mahāvīra,</i></a><br>
<a><i>ḍayhamānaṃ tihaggibhi;</i></a><br>
<a><i>Nibbāpesi tayo aggī,</i></a><br>
<a data-var="pāpayī → pāpayiṃ (sya1ed, sya2ed, csp1ed); pāpayi (pts-vp-pli1)"><i>sītibhāvañca pāpayī.</i></a></p>
<p><a data-ref="sc137, ms20Ap1_594, msdiv576"><i>Yesaṃ sotāvadhānatthi,</i></a><br>
<a><i>suṇātha mama bhāsato;</i></a><br>
<a><i>Atthaṃ tumhaṃ pavakkhāmi,</i></a><br>
<a><i>yathā diṭṭhaṃ padaṃ mama.</i></a></p>
<p><a data-ref="sc138, ms20Ap1_595, msdiv577"><i>Sayambhuṃ taṃ vimānetvā,</i></a><br>
<a><i>santacittaṃ samāhitaṃ;</i></a><br>
<a><i>Tena kammenahaṃ ajja,</i></a><br>
<a><i>jātomhi nīcayoniyaṃ.</i></a></p>
<p><a data-ref="sc139, ms20Ap1_596, msdiv578"><i>Mā vo khaṇaṃ virādhetha,</i></a><br>
<a><i>khaṇātītā hi socare;</i></a><br>
<a><i>Sadatthe vāyameyyātha,</i></a><br>
<a><i>khaṇo vo paṭipādito.</i></a></p>
<p><a data-ref="sc140, ms20Ap1_597, msdiv579"><i>Ekaccānañca vamanaṃ,</i></a><br>
<a><i>ekaccānaṃ virecanaṃ;</i></a><br>
<a><i>Visaṃ halāhalaṃ eke,</i></a><br>
<a><i>ekaccānañca osadhaṃ.</i></a></p>
<p><a data-ref="sc141, ms20Ap1_598, msdiv580"><i>Vamanaṃ paṭipannānaṃ,</i></a><br>
<a><i>phalaṭṭhānaṃ virecanaṃ;</i></a><br>
<a><i>Osadhaṃ phalalābhīnaṃ,</i></a><br>
<a><i>puññakkhettaṃ gavesinaṃ.</i></a></p>
<p><a data-ref="sc142, ms20Ap1_599, msdiv581"><i>Sāsanena viruddhānaṃ,</i></a><br>
<a><i>visaṃ halāhalaṃ yathā;</i></a><br>
<a data-var="diṭṭhaviso → duṭṭhaviso (sya1ed, sya2ed); daṭṭhaviso (pts-vp-pli1)"><i>Āsīviso diṭṭhaviso,</i></a><br>
<a><i>evaṃ jhāpeti taṃ naraṃ.</i></a></p>
<p><a data-ref="sc143, ms20Ap1_600, msdiv582"><i>Sakiṃ pītaṃ halāhalaṃ,</i></a><br>
<a><i>uparundhati jīvitaṃ;</i></a><br>
<a><i>Sāsanena virujjhitvā,</i></a><br>
<a><i>kappakoṭimhi ḍayhati.</i></a></p>
<p><a data-ref="sc144, ms20Ap1_601, msdiv583"><i>Khantiyā avihiṃsāya,</i></a><br>
<a><i>mettacittavatāya ca;</i></a><br>
<a><i>Sadevakaṃ so tāreti,</i></a><br>
<a data-var="tasmā vo avirodhiyā → vo avirodhiyo (bj); te avirodhiyā (sya1ed, sya2ed); vo avirādhiyā (csp1ed)"><i>tasmā vo avirodhiyā.</i></a></p>
<p><a data-ref="sc145, ms20Ap1_602, msdiv584"><i>Lābhālābhe na sajjanti,</i></a><br>
<a><i>sammānanavimānane;</i></a><br>
<a><i>Pathavīsadisā buddhā,</i></a><br>
<a data-var="tasmā te na virodhiyā → te na virādhiyā (csp1ed)"><i>tasmā te na virodhiyā.</i></a></p>
<p><a data-ref="sc146, ms20Ap1_603, msdiv585"><i>Devadatte ca vadhake,</i></a><br>
<a><i>core aṅgulimālake;</i></a><br>
<a><i>Rāhule dhanapāle ca,</i></a><br>
<a><i>sabbesaṃ samako muni.</i></a></p>
<p><a data-ref="sc147, pts-vp-pli1.48, ms20Ap1_604, msdiv586"><i>Etesaṃ paṭigho natthi,</i></a><br>
<a><i>rāgomesaṃ na vijjati;</i></a><br>
<a><i>Sabbesaṃ samako buddho,</i></a><br>
<a><i>vadhakassorasassa ca.</i></a></p>
<p><a data-ref="sc148, ms20Ap1_605, msdiv587"><i>Panthe disvāna kāsāvaṃ,</i></a><br>
<a><i>chaḍḍitaṃ mīḷhamakkhitaṃ;</i></a><br>
<a><i>Sirasmiṃ añjaliṃ katvā,</i></a><br>
<a><i>vanditabbaṃ isiddhajaṃ.</i></a></p>
<p><a data-ref="sc149, ms20Ap1_606, msdiv588"><i>Abbhatītā ca ye buddhā,</i></a><br>
<a><i>vattamānā anāgatā;</i></a><br>
<a><i>Dhajenānena sujjhanti,</i></a><br>
<a><i>tasmā ete namassiyā.</i></a></p>
<p><a data-ref="sc150, ms20Ap1_607, msdiv589"><i>Satthukappaṃ suvinayaṃ,</i></a><br>
<a><i>dhāremi hadayenahaṃ;</i></a><br>
<a><i>Namassamāno vinayaṃ,</i></a><br>
<a><i>viharissāmi sabbadā.</i></a></p>
<p><a data-ref="sc151, ms20Ap1_608, msdiv590"><i>Vinayo āsayo mayhaṃ,</i></a><br>
<a><i>vinayo ṭhānacaṅkamaṃ;</i></a><br>
<a><i>Kappemi vinaye vāsaṃ,</i></a><br>
<a><i>vinayo mama gocaro.</i></a></p>
<p><a data-ref="sc152, ms20Ap1_609, msdiv591"><i>Vinaye pāramippatto,</i></a><br>
<a><i>samathe cāpi kovido;</i></a><br>
<a><i>Upāli taṃ mahāvīra,</i></a><br>
<a><i>pāde vandati satthuno.</i></a></p>
<p><a data-ref="sc153, ms20Ap1_610, msdiv592"><i>So ahaṃ vicarissāmi,</i></a><br>
<a><i>gāmā gāmaṃ purā puraṃ;</i></a><br>
<a><i>Namassamāno sambuddhaṃ,</i></a><br>
<a><i>dhammassa ca sudhammataṃ.</i></a></p>
<p><a data-ref="sc154, ms20Ap1_611, msdiv593"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc155, ms20Ap1_612, msdiv594"><i>Svāgataṃ vata me āsi,</i></a><br>
<a><i>buddhaseṭṭhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc156, ms20Ap1_613, msdiv595"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc157, ms20Ap1_614"><i>Itthaṃ sudaṃ āyasmā upāli thero imā gāthāyo abhāsitthāti.</i></a></p>
<p class="endsutta"><a data-ref="sc158, ms20Ap1_615"><i>Upālittherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
