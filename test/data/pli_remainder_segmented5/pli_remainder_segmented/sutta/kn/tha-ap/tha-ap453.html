<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap453">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Jagatidāyakavagga</i></a></p>
<h1><a><i>1. Jagatidāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5879, msdiv1"><i>“Dhammadassissa munino,</i></a><br>
<a><i>bodhiyā pādaputtame;</i></a><br>
<a><i>Pasannacitto sumano,</i></a><br>
<a><i>jagatiṃ kārayiṃ ahaṃ.</i></a></p>
<p><a data-ref="sc2, ms20Ap1_5880, msdiv2"><i>Darito pabbatato vā,</i></a><br>
<a><i>rukkhato patito ahaṃ;</i></a><br>
<a><i>Cuto patiṭṭhaṃ vindāmi,</i></a><br>
<a><i>jagatiyā idaṃ phalaṃ.</i></a></p>
<p><a data-ref="sc3, ms20Ap1_5881, msdiv3"><i>Na me corā vihesanti,</i></a><br>
<a data-var="nātimaññanti khattiyā → nātimaññeti khattiyo (bj); nātimaññati khattiyo (pts-vp-pli1)"><i>nātimaññanti khattiyā;</i></a><br>
<a><i>Sabbāmittetikkamāmi,</i></a><br>
<a><i>jagatiyā idaṃ phalaṃ.</i></a></p>
<p><a data-ref="sc4, ms20Ap1_5882, msdiv4"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Sabbattha pūjito homi,</i></a><br>
<a><i>jagatiyā idaṃ phalaṃ.</i></a></p>
<p><a data-ref="sc5, ms20Ap1_5883, msdiv5"><i>Aṭṭhārase kappasate,</i></a><br>
<a><i>jagatiṃ kārayiṃ ahaṃ;</i></a><br>
<a><i>Duggatiṃ nābhijānāmi,</i></a><br>
<a><i>jagatidānassidaṃ phalaṃ.</i></a></p>
<p><a data-ref="sc6, ms20Ap1_5884, msdiv6"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc7, ms20Ap1_5885, msdiv7"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc8, ms20Ap1_5886, msdiv8"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc9, ms20Ap1_5887"><i>Itthaṃ sudaṃ āyasmā jagatidāyako thero imā gāthāyo abhāsitthāti.</i></a></p>
<p class="endsutta"><a data-ref="sc10, ms20Ap1_5888"><i>Jagatidāyakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
