<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap163">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Supāricariyavagga</i></a></p>
<h1><a><i>1. Supāricariyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2433, msdiv1"><i>“Padumo nāma nāmena,</i></a><br>
<a><i>dvipadindo narāsabho;</i></a><br>
<a><i>Pavanā abhinikkhamma,</i></a><br>
<a><i>dhammaṃ deseti cakkhumā.</i></a></p>
<p><a data-ref="sc2, ms20Ap1_2434, msdiv2"><i>Yakkhānaṃ samayo āsi,</i></a><br>
<a><i>avidūre mahesino;</i></a><br>
<a><i>Yena kiccena sampattā,</i></a><br>
<a><i>ajjhāpekkhiṃsu tāvade.</i></a></p>
<p><a data-ref="sc3, ms20Ap1_2435, msdiv3"><i>Buddhassa giramaññāya,</i></a><br>
<a><i>amatassa ca desanaṃ;</i></a><br>
<a><i>Pasannacitto sumano,</i></a><br>
<a><i>apphoṭetvā upaṭṭhahiṃ.</i></a></p>
<p><a data-ref="sc4, ms20Ap1_2436, msdiv4"><i>Suciṇṇassa phalaṃ passa,</i></a><br>
<a><i>upaṭṭhānassa satthuno;</i></a><br>
<a><i>Tiṃsakappasahassesu,</i></a><br>
<a><i>duggatiṃ nupapajjahaṃ.</i></a></p>
<p><a data-ref="sc5, ms20Ap1_2437, msdiv5"><i>Ūnatiṃse kappasate,</i></a><br>
<a><i>samalaṅkatanāmako;</i></a><br>
<a><i>Sattaratanasampanno,</i></a><br>
<a><i>cakkavattī mahabbalo.</i></a></p>
<p><a data-ref="sc6, ms20Ap1_2438, msdiv6"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc7, ms20Ap1_2439"><i>Itthaṃ sudaṃ āyasmā supāricariyo thero imā gāthāyo abhāsitthāti.</i></a></p>
<p class="endsutta"><a data-ref="sc8, ms20Ap1_2440"><i>Supāricariyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
