<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap484">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Paṃsukūlavagga</i></a></p>
<h1><a><i>2. Buddhasaññakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6195, msdiv9"><i>“Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Lakkhaṇe itihāse ca,</i></a><br>
<a><i>sanighaṇḍusakeṭubhe.</i></a></p>
<p><a data-ref="sc2, ms20Ap1_6196, msdiv10"><i>Nadīsotapaṭibhāgā,</i></a><br>
<a><i>sissā āyanti me tadā;</i></a><br>
<a data-var="mante → mantaṃ (sya1ed, sya2ed, mr)"><i>Tesāhaṃ mante vācemi,</i></a><br>
<a><i>rattindivamatandito.</i></a></p>
<p><a data-ref="sc3, ms20Ap1_6197, msdiv11"><i>Siddhattho nāma sambuddho,</i></a><br>
<a><i>loke uppajji tāvade;</i></a><br>
<a><i>Tamandhakāraṃ nāsetvā,</i></a><br>
<a><i>ñāṇālokaṃ pavattayi.</i></a></p>
<p><a data-ref="sc4, ms20Ap1_6198, msdiv12"><i>Mama aññataro sisso,</i></a><br>
<a><i>sissānaṃ so kathesi me;</i></a><br>
<a><i>Sutvāna te etamatthaṃ,</i></a><br>
<a><i>ārocesuṃ mamaṃ tadā.</i></a></p>
<p><a data-ref="sc5, ms20Ap1_6199, msdiv13"><i>‘Buddho loke samuppanno,</i></a><br>
<a><i>sabbaññū lokanāyako;</i></a><br>
<a><i>Tassānuvattati jano,</i></a><br>
<a data-var="na vijjati → na hessati (bj, pts-vp-pli1)"><i>lābho amhaṃ na vijjati.</i></a></p>
<p><a data-ref="sc6, ms20Ap1_6200, msdiv14"><i>Adhiccuppattikā buddhā,</i></a><br>
<a><i>cakkhumanto mahāyasā;</i></a><br>
<a><i>Yannūnāhaṃ buddhaseṭṭhaṃ,</i></a><br>
<a><i>passeyyaṃ lokanāyakaṃ’.</i></a></p>
<p><a data-ref="sc7, ms20Ap1_6201, msdiv15"><i>Ajinaṃ me gahetvāna,</i></a><br>
<a><i>vākacīraṃ kamaṇḍaluṃ;</i></a><br>
<a><i>Assamā abhinikkhamma,</i></a><br>
<a><i>sisse āmantayiṃ ahaṃ.</i></a></p>
<p><a data-ref="sc8, ms20Ap1_6202, msdiv16"><i>Odumbarikapupphaṃva,</i></a><br>
<a><i>candamhi sasakaṃ yathā;</i></a><br>
<a><i>Vāyasānaṃ yathā khīraṃ,</i></a><br>
<a data-var="dullabho lokanāyako → dullabhā lokanāyakā (bj); dullabhaṃ lokanāyakaṃ (sya1ed, sya2ed, pts-vp-pli1, mr)"><i>dullabho lokanāyako.</i></a></p>
<p><a data-ref="sc9, ms20Ap1_6203, msdiv17"><i>Buddho lokamhi uppanno,</i></a><br>
<a><i>manussattampi dullabhaṃ;</i></a><br>
<a><i>Ubhosu vijjamānesu,</i></a><br>
<a><i>savanañca sudullabhaṃ.</i></a></p>
<p><a data-ref="sc10, ms20Ap1_6204, msdiv18"><i>Buddho loke samuppanno,</i></a><br>
<a><i>cakkhuṃ lacchāma no bhavaṃ;</i></a><br>
<a><i>Etha sabbe gamissāma,</i></a><br>
<a><i>sammāsambuddhasantikaṃ.</i></a></p>
<p><a data-ref="sc11, pts-vp-pli2.420, ms20Ap1_6205, msdiv19"><i>Kamaṇḍaludharā sabbe,</i></a><br>
<a><i>kharājinanivāsino;</i></a><br>
<a><i>Te jaṭā bhārabharitā,</i></a><br>
<a><i>nikkhamuṃ vipinā tadā.</i></a></p>
<p><a data-ref="sc12, ms20Ap1_6206, msdiv20"><i>Yugamattaṃ pekkhamānā,</i></a><br>
<a><i>uttamatthaṃ gavesino;</i></a><br>
<a><i>Āsattidosarahitā,</i></a><br>
<a><i>asambhītāva kesarī.</i></a></p>
<p><a data-ref="sc13, ms20Ap1_6207, msdiv21"><i>Appakiccā aloluppā,</i></a><br>
<a><i>nipakā santavuttino;</i></a><br>
<a><i>Uñchāya caramānā te,</i></a><br>
<a><i>buddhaseṭṭhamupāgamuṃ.</i></a></p>
<p><a data-ref="sc14, ms20Ap1_6208, msdiv22"><i>Diyaḍḍhayojane sese,</i></a><br>
<a><i>byādhi me upapajjatha;</i></a><br>
<a><i>Buddhaseṭṭhaṃ saritvāna,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc15, ms20Ap1_6209, msdiv23"><i>Catunnavutito kappe,</i></a><br>
<a><i>yaṃ saññamalabhiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>buddhasaññāyidaṃ phalaṃ.</i></a></p>
<p><a data-ref="sc16, ms20Ap1_6210, msdiv24"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc17, ms20Ap1_6211, msdiv25"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc18, ms20Ap1_6212, msdiv26"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc19, ms20Ap1_6213"><i>Itthaṃ sudaṃ āyasmā buddhasaññako thero imā gāthāyo abhāsitthāti.</i></a></p>
<p class="endsutta"><a data-ref="sc20, ms20Ap1_6214"><i>Buddhasaññakattherassāpadānaṃ dutiyaṃ.</i></a></p>
</article>
</section>
</div>
</body>
</html>
