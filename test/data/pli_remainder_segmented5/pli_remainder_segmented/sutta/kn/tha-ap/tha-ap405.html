<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap405">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Metteyyavagga</i></a></p>
<h1><a><i>3. Mettaguttheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.342, ms20Ap1_4895, msdiv45"><i>“Himavantassāvidūre,</i></a><br>
<a><i>asoko nāma pabbato;</i></a><br>
<a><i>Tatthāsi assamo mayhaṃ,</i></a><br>
<a data-var="vissakammena → visukammena (si, sya1ed, sya2ed, mr)"><i>vissakammena māpito.</i></a></p>
<p><a data-ref="sc2, ms20Ap1_4896, msdiv46"><i>Sumedho nāma sambuddho,</i></a><br>
<a><i>aggo kāruṇiko muni;</i></a><br>
<a><i>Nivāsayitvā pubbaṇhe,</i></a><br>
<a data-var="me → maṃ (bj)"><i>piṇḍāya me upāgami.</i></a></p>
<p><a data-ref="sc3, ms20Ap1_4897, msdiv47"><i>Upāgataṃ mahāvīraṃ,</i></a><br>
<a><i>sumedhaṃ lokanāyakaṃ;</i></a><br>
<a data-var="sugatapattaṃ → sugatappattaṃ (bj); sugataṃ pattaṃ (si); subhakaṃ pattaṃ (pts-vp-pli1)"><i>Paggayha sugatapattaṃ,</i></a><br>
<a data-var="sappitelaṃ apūrayiṃ → sappitelena pūrayiṃ (bj); sappitelamapūrayiṃ (pts-vp-pli1); sappitelassa'pūrayiṃ (?)"><i>sappitelaṃ apūrayiṃ.</i></a></p>
<p><a data-ref="sc4, ms20Ap1_4898, msdiv48"><i>Datvānahaṃ buddhaseṭṭhe,</i></a><br>
<a><i>sumedhe lokanāyake;</i></a><br>
<a><i>Añjaliṃ paggahetvāna,</i></a><br>
<a data-var="bhiyyo → bhīyo (bj); bhīyyo (pts-vp-pli1)"><i>bhiyyo hāsaṃ janesahaṃ.</i></a></p>
<p><a data-ref="sc5, ms20Ap1_4899, msdiv49"><i>Iminā sappidānena,</i></a><br>
<a><i>cetanāpaṇidhīhi ca;</i></a><br>
<a><i>Devabhūto manusso vā,</i></a><br>
<a><i>labhāmi vipulaṃ sukhaṃ.</i></a></p>
<p><a data-ref="sc6, ms20Ap1_4900, msdiv50"><i>Vinipātaṃ vivajjetvā,</i></a><br>
<a><i>saṃsarāmi bhavābhave;</i></a><br>
<a><i>Tattha cittaṃ paṇidhitvā,</i></a><br>
<a><i>labhāmi acalaṃ padaṃ.</i></a></p>
<p><a data-ref="sc7, ms20Ap1_4901, msdiv51"><i>‘Lābhā tuyhaṃ suladdhaṃ te,</i></a><br>
<a><i>yaṃ maṃ addakkhi brāhmaṇa;</i></a><br>
<a><i>Mama dassanamāgamma,</i></a><br>
<a data-var="arahattaṃ bhavissati → arahā tvaṃ bhavissasi (bj, pts-vp-pli1); arahattaṃ gamissati (sya1ed, sya2ed)"><i>arahattaṃ bhavissati.</i></a></p>
<p><a data-var="Vissattho → vissaṭṭho (sya1ed, sya2ed, pts-vp-pli1); visaṭṭho (mr)" data-ref="sc8, ms20Ap1_4902, msdiv52"><i>Vissattho hohi mā bhāyi,</i></a><br>
<a><i>adhigantvā mahāyasaṃ;</i></a><br>
<a><i>Mamañhi sappiṃ datvāna,</i></a><br>
<a><i>parimokkhasi jātiyā’.</i></a></p>
<p><a data-ref="sc9, ms20Ap1_4903, msdiv53"><i>Iminā sappidānena,</i></a><br>
<a><i>cetanāpaṇidhīhi ca;</i></a><br>
<a><i>Devabhūto manusso vā,</i></a><br>
<a><i>labhase vipulaṃ sukhaṃ.</i></a></p>
<p><a data-ref="sc10, ms20Ap1_4904, msdiv54"><i>Iminā sappidānena,</i></a><br>
<a><i>mettacittavatāya ca;</i></a><br>
<a><i>Aṭṭhārase kappasate,</i></a><br>
<a><i>devaloke ramissasi.</i></a></p>
<p><a data-ref="sc11, ms20Ap1_4905, msdiv55"><i>Aṭṭhatiṃsatikkhattuñca,</i></a><br>
<a><i>devarājā bhavissasi;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc12, ms20Ap1_4906, msdiv56"><i>Ekapaññāsakkhattuñca,</i></a><br>
<a><i>cakkavattī bhavissasi;</i></a><br>
<a><i>Cāturanto vijitāvī,</i></a><br>
<a data-var="jambumaṇḍassa → jambusaṇḍassa (bj, pts-vp-pli1); jambūmaṇḍassa (sya1ed, sya2ed)"><i>jambumaṇḍassa issaro.</i></a></p>
<p><a data-ref="sc13, ms20Ap1_4907, msdiv57"><i>Mahāsamuddovakkhobho,</i></a><br>
<a><i>duddharo pathavī yathā;</i></a><br>
<a><i>Evamevaṃ ca te bhogā,</i></a><br>
<a><i>appameyyā bhavissare.</i></a></p>
<p><a data-ref="sc14, ms20Ap1_4908, msdiv58"><i>Saṭṭhikoṭī hiraññassa,</i></a><br>
<a data-var="cajitvā → catvāna (si, mr); datvāna (sya1ed, sya2ed, pts-vp-pli1)"><i>cajitvā pabbajiṃ ahaṃ;</i></a><br>
<a><i>Kiṃ kusalaṃ gavesanto,</i></a><br>
<a><i>bāvariṃ upasaṅkamiṃ.</i></a></p>
<p><a data-ref="sc15, pts-vp-pli2.343, ms20Ap1_4909, msdiv59"><i>Tattha mante adhīyāmi,</i></a><br>
<a><i>chaḷaṅgaṃ nāma lakkhaṇaṃ;</i></a><br>
<a><i>Tamandhakāraṃ vidhamaṃ,</i></a><br>
<a><i>uppajji tvaṃ mahāmuni.</i></a></p>
<p><a data-ref="sc16, ms20Ap1_4910, msdiv60"><i>Tava dassanakāmohaṃ,</i></a><br>
<a><i>āgatomhi mahāmuni;</i></a><br>
<a><i>Tava dhammaṃ suṇitvāna,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc17, ms20Ap1_4911, msdiv61"><i>Tiṃsakappasahassamhi,</i></a><br>
<a><i>sappiṃ buddhassadāsahaṃ;</i></a><br>
<a><i>Etthantare nābhijāne,</i></a><br>
<a data-var="viññāpitaṃ → viññāpitā (?)"><i>sappiṃ viññāpitaṃ mayā.</i></a></p>
<p><a data-ref="sc18, ms20Ap1_4912, msdiv62"><i>Mama saṅkappamaññāya,</i></a><br>
<a><i>uppajjati yadicchakaṃ;</i></a><br>
<a><i>Cittamaññāya nibbattaṃ,</i></a><br>
<a><i>sabbe santappayāmahaṃ.</i></a></p>
<p><a data-var="Aho buddhā aho dhammā → aho buddho aho dhammo (bj)" data-ref="sc19, ms20Ap1_4913, msdiv63"><i>Aho buddhā aho dhammā,</i></a><br>
<a><i>aho no satthu sampadā;</i></a><br>
<a><i>Thokañhi sappiṃ datvāna,</i></a><br>
<a><i>appameyyaṃ labhāmahaṃ.</i></a></p>
<p><a data-ref="sc20, ms20Ap1_4914, msdiv64"><i>Mahāsamudde udakaṃ,</i></a><br>
<a><i>yāvatā nerupassato;</i></a><br>
<a><i>Mama sappiṃ upādāya,</i></a><br>
<a data-var="hessati → essati (bj); hissati (sya1ed, sya2ed, mr)"><i>kalabhāgaṃ na hessati.</i></a></p>
<p><a data-ref="sc21, ms20Ap1_4915, msdiv65"><i>Yāvatā cakkavāḷassa,</i></a><br>
<a data-var="kariyantassa → kārayantassa (sya1ed, sya2ed); kayiraṃtassa (pts-vp-pli1); āharantassa (mr)"><i>kariyantassa rāsito;</i></a><br>
<a data-var="Mama nibbattavatthānaṃ → mayā nivatthavatthānam (pts-vp-pli1)"><i>Mama nibbattavatthānaṃ,</i></a><br>
<a><i>okāso so na sammati.</i></a></p>
<p><a data-ref="sc22, ms20Ap1_4916, msdiv66"><i>Pabbatarājā himavā,</i></a><br>
<a><i>pavaropi siluccayo;</i></a><br>
<a><i>Mamānulittagandhassa,</i></a><br>
<a data-var="upanidhiṃ → upanidhaṃ (si, sya1ed, sya2ed, mr); upanīyaṃ (pts-vp-pli1)"><i>upanidhiṃ na hessati.</i></a></p>
<p><a data-ref="sc23, ms20Ap1_4917, msdiv67"><i>Vatthaṃ gandhañca sappiñca,</i></a><br>
<a><i>aññañca diṭṭhadhammikaṃ;</i></a><br>
<a><i>Asaṅkhatañca nibbānaṃ,</i></a><br>
<a><i>sappidānassidaṃ phalaṃ.</i></a></p>
<p><a data-ref="sc24, ms20Ap1_4918, msdiv68"><i>Satipaṭṭhānasayano,</i></a><br>
<a><i>samādhijhānagocaro;</i></a><br>
<a data-var="Bojjhaṅgabhojano → … janano (sya1ed, sya2ed, mr)"><i>Bojjhaṅgabhojano ajja,</i></a><br>
<a><i>sappidānassidaṃ phalaṃ.</i></a></p>
<p><a data-ref="sc25, ms20Ap1_4919, msdiv69"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc26, ms20Ap1_4920, msdiv70"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc27, ms20Ap1_4921, msdiv71"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc28, ms20Ap1_4922"><i>Itthaṃ sudaṃ āyasmā mettagū thero imā gāthāyo abhāsitthāti.</i></a></p>
<p class="endsutta"><a data-ref="sc29, ms20Ap1_4923"><i>Mettaguttherassāpadānaṃ tatiyaṃ.</i></a></p>
</article>
</section>
</div>
</body>
</html>
