<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap24">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Subhūtivagga</i></a></p>
<h1><a data-var="2 Upavānattheraapadāna → upavāṇattherāpadānaṃ (sya1ed, sya2ed)"><i>2 Upavānattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_913, msdiv52"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Jalitvā aggikkhandhova,</i></a><br>
<a><i>sambuddho parinibbuto.</i></a></p>
<p><a data-ref="sc2, ms20Ap1_914, msdiv53"><i>Mahājanā samāgamma,</i></a><br>
<a><i>pūjayitvā tathāgataṃ;</i></a><br>
<a><i>Citaṃ katvāna sukataṃ,</i></a><br>
<a><i>sarīraṃ abhiropayuṃ.</i></a></p>
<p><a data-ref="sc3, ms20Ap1_915, msdiv54"><i>Sarīrakiccaṃ katvāna,</i></a><br>
<a><i>dhātuṃ tattha samānayuṃ;</i></a><br>
<a><i>Sadevamānusā sabbe,</i></a><br>
<a><i>buddhathūpaṃ akaṃsu te.</i></a></p>
<p><a data-ref="sc4, pts-vp-pli1.71, ms20Ap1_916, msdiv55"><i>Paṭhamā kañcanamayā,</i></a><br>
<a><i>dutiyāsi maṇīmayā;</i></a><br>
<a><i>Tatiyā rūpiyamayā,</i></a><br>
<a><i>catutthī phalikāmayā.</i></a></p>
<p><a data-var="Tathā → tattha (sya1ed, sya2ed, pts-vp-pli1, mr) | bhūmi → nemi (bj); kācehi (pts-vp-pli1)" data-ref="sc5, ms20Ap1_917, msdiv56"><i>Tathā pañcamiyā bhūmi,</i></a><br>
<a><i>lohitaṅgamayā ahu;</i></a><br>
<a><i>Chaṭṭhā masāragallassa,</i></a><br>
<a><i>sabbaratanamayūpari.</i></a></p>
<p><a data-ref="sc6, ms20Ap1_918, msdiv57"><i>Jaṅghā maṇimayā āsi,</i></a><br>
<a><i>vedikā ratanamayā;</i></a><br>
<a><i>Sabbasoṇṇamayo thūpo,</i></a><br>
<a><i>uddhaṃ yojanamuggato.</i></a></p>
<p><a data-ref="sc7, ms20Ap1_919, msdiv58"><i>Devā tattha samāgantvā,</i></a><br>
<a><i>ekato mantayuṃ tadā;</i></a><br>
<a><i>Mayampi thūpaṃ kassāma,</i></a><br>
<a><i>lokanāthassa tādino.</i></a></p>
<p><a data-ref="sc8, ms20Ap1_920, msdiv59"><i>Dhātu āveṇikā natthi,</i></a><br>
<a><i>sarīraṃ ekapiṇḍitaṃ;</i></a><br>
<a><i>Imamhi buddhathūpamhi,</i></a><br>
<a><i>kassāma kañcukaṃ mayaṃ.</i></a></p>
<p><a data-var="sattahi ratnehi → sattaratanehi (bj, sya1ed, sya2ed, pts-vp-pli1)" data-ref="sc9, ms20Ap1_921, msdiv60"><i>Devā sattahi ratnehi,</i></a><br>
<a><i>aññaṃ vaḍḍhesu yojanaṃ;</i></a><br>
<a><i>Thūpo dviyojanubbedho,</i></a><br>
<a><i>timiraṃ byapahanti so.</i></a></p>
<p><a data-ref="sc10, ms20Ap1_922, msdiv61"><i>Nāgā tattha samāgantvā,</i></a><br>
<a><i>ekato mantayuṃ tadā;</i></a><br>
<a><i>Manussā ceva devā ca,</i></a><br>
<a><i>buddhathūpaṃ akaṃsu te.</i></a></p>
<p><a data-var="assumha → assumhā (bj, sya1ed, sya2ed, pts-vp-pli1); āsimhā (?)" data-ref="sc11, ms20Ap1_923, msdiv62"><i>Mā no pamattā assumha,</i></a><br>
<a><i>appamattā sadevakā;</i></a><br>
<a><i>Mayampi thūpaṃ kassāma,</i></a><br>
<a><i>lokanāthassa tādino.</i></a></p>
<p><a data-ref="sc12, ms20Ap1_924, msdiv63"><i>Indanīlaṃ mahānīlaṃ,</i></a><br>
<a><i>atho jotirasaṃ maṇiṃ;</i></a><br>
<a><i>Ekato sannipātetvā,</i></a><br>
<a><i>buddhathūpaṃ achādayuṃ.</i></a></p>
<p><a data-ref="sc13, ms20Ap1_925, msdiv64"><i>Sabbaṃ maṇimayaṃ āsi,</i></a><br>
<a><i>tāvatā buddhacetiyaṃ;</i></a><br>
<a data-var="Tiyojanasamubbiddhaṃ → tiṃsayojanamubbeddhaṃ (bj); tīṇi yojanamubbiddhaṃ (pts-vp-pli1, mr)"><i>Tiyojanasamubbiddhaṃ,</i></a><br>
<a><i>ālokakaraṇaṃ tadā.</i></a></p>
<p><a data-ref="sc14, ms20Ap1_926, msdiv65"><i>Garuḷā ca samāgantvā,</i></a><br>
<a><i>ekato mantayuṃ tadā;</i></a><br>
<a><i>Manussā devā nāgā ca,</i></a><br>
<a><i>buddhathūpaṃ akaṃsu te.</i></a></p>
<p><a data-ref="sc15, ms20Ap1_927, msdiv66"><i>‘Mā no pamattā assumha,</i></a><br>
<a><i>appamattā sadevakā;</i></a><br>
<a><i>Mayampi thūpaṃ kassāma,</i></a><br>
<a><i>lokanāthassa tādino’.</i></a></p>
<p><a data-ref="sc16, ms20Ap1_928, msdiv67"><i>Sabbaṃ maṇimayaṃ thūpaṃ,</i></a><br>
<a data-var="akaruṃ te ca kañcukaṃ → akaruttarakañcukaṃ (bj); … akaruṃ tāva kañcukaṃ (sya1ed, sya2ed); … akaruttarakañcukaṃ (pts-vp-pli1)"><i>akaruṃ te ca kañcukaṃ;</i></a><br>
<a><i>Yojanaṃ tepi vaḍḍhesuṃ,</i></a><br>
<a><i>āyataṃ buddhacetiyaṃ.</i></a></p>
<p><a data-ref="sc17, ms20Ap1_929, msdiv68"><i>Catuyojanamubbiddho,</i></a><br>
<a><i>buddhathūpo virocati;</i></a><br>
<a><i>Obhāseti disā sabbā,</i></a><br>
<a><i>sataraṃsīva uggato.</i></a></p>
<p><a data-ref="sc18, ms20Ap1_930, msdiv69"><i>Kumbhaṇḍā ca samāgantvā,</i></a><br>
<a><i>ekato mantayuṃ tadā;</i></a><br>
<a><i>Manussā ceva devā ca,</i></a><br>
<a><i>nāgā ca garuḷā tathā;</i></a><br>
<a><i>Paccekaṃ buddhaseṭṭhassa,</i></a><br>
<a><i>akaṃsu thūpamuttamaṃ.</i></a></p>
<p><a data-ref="sc19, ms20Ap1_931, msdiv70"><i>‘Mā no pamattā assumha,</i></a><br>
<a><i>appamattā sadevakā;</i></a><br>
<a><i>Mayampi thūpaṃ kassāma,</i></a><br>
<a><i>lokanāthassa tādino;</i></a><br>
<a><i>Ratanehi chādessāma,</i></a><br>
<a><i>āyataṃ buddhacetiyaṃ’.</i></a></p>
<p><a data-ref="sc20, ms20Ap1_932, msdiv71"><i>Yojanaṃ tepi vaḍḍhesuṃ,</i></a><br>
<a><i>āyataṃ buddhacetiyaṃ;</i></a><br>
<a data-var="Pañcayojanamubbiddho → pañcayojanamubbedho (sya1ed, sya2ed ^tha-ap562#21 [Upavānattheraapadāna])"><i>Pañcayojanamubbiddho,</i></a><br>
<a><i>thūpo obhāsate tadā.</i></a></p>
<p><a data-ref="sc21, pts-vp-pli1.72, ms20Ap1_933, msdiv72"><i>Yakkhā tattha samāgantvā,</i></a><br>
<a><i>ekato mantayuṃ tadā;</i></a><br>
<a><i>Manussā devā nāgā ca,</i></a><br>
<a><i>garuḷā kumbhaaṇḍakā.</i></a></p>
<p><a data-ref="sc22, ms20Ap1_934, msdiv73"><i>Paccekaṃ buddhaseṭṭhassa,</i></a><br>
<a><i>akaṃsu thūpamuttamaṃ;</i></a><br>
<a><i>‘Mā no pamattā assumha,</i></a><br>
<a><i>appamattā sadevakā.</i></a></p>
<p><a data-ref="sc23, ms20Ap1_935, msdiv74"><i>Mayampi thūpaṃ kassāma,</i></a><br>
<a><i>lokanāthassa tādino;</i></a><br>
<a><i>Phalikāhi chādessāma,</i></a><br>
<a><i>āyataṃ buddhacetiyaṃ’.</i></a></p>
<p><a data-ref="sc24, ms20Ap1_936, msdiv75"><i>Yojanaṃ tepi vaḍḍhesuṃ,</i></a><br>
<a><i>āyataṃ buddhacetiyaṃ;</i></a><br>
<a><i>Cha yojanāni ubbiddho,</i></a><br>
<a><i>thūpo obhāsate tadā.</i></a></p>
<p><a data-ref="sc25, ms20Ap1_937, msdiv76"><i>Gandhabbā ca samāgantvā,</i></a><br>
<a><i>ekato mantayuṃ tadā;</i></a><br>
<a><i>‘Manujā devatā nāgā,</i></a><br>
<a><i>garuḷā kumbhayakkhakā.</i></a></p>
<p><a data-ref="sc26, ms20Ap1_938, msdiv77"><i>Sabbekaṃsu buddhathūpaṃ,</i></a><br>
<a><i>mayamettha akārakā;</i></a><br>
<a><i>Mayampi thūpaṃ kassāma,</i></a><br>
<a><i>lokanāthassa tādino’.</i></a></p>
<p><a data-ref="sc27, ms20Ap1_939, msdiv78"><i>Vediyo satta katvāna,</i></a><br>
<a><i>chattamāropayiṃsu te;</i></a><br>
<a><i>Sabbasoṇṇamayaṃ thūpaṃ,</i></a><br>
<a><i>gandhabbā kārayuṃ tadā.</i></a></p>
<p><a data-ref="sc28, ms20Ap1_940, msdiv79"><i>Sattayojanamubbiddho,</i></a><br>
<a><i>thūpo obhāsate tadā;</i></a><br>
<a><i>Rattindivā na ñāyanti,</i></a><br>
<a data-var="āloko hoti → ālokā honti (sya1ed, sya2ed, mr)"><i>āloko hoti sabbadā.</i></a></p>
<p><a data-ref="sc29, ms20Ap1_941, msdiv80"><i>Abhibhonti na tassābhā,</i></a><br>
<a><i>candasūrā satārakā;</i></a><br>
<a><i>Samantā yojanasate,</i></a><br>
<a><i>padīpopi na pajjali.</i></a></p>
<p><a data-ref="sc30, ms20Ap1_942, msdiv81"><i>Tena kālena ye keci,</i></a><br>
<a><i>thūpaṃ pūjenti mānusā;</i></a><br>
<a><i>Na te thūpamāruhanti,</i></a><br>
<a><i>ambare ukkhipanti te.</i></a></p>
<p><a data-ref="sc31, ms20Ap1_943, msdiv82"><i>Devehi ṭhapito yakkho,</i></a><br>
<a><i>abhisammatanāmako;</i></a><br>
<a><i>Dhajaṃ vā pupphadāmaṃ vā,</i></a><br>
<a><i>abhiropeti uttari.</i></a></p>
<p><a data-ref="sc32, ms20Ap1_944, msdiv83"><i>Na te passanti taṃ yakkhaṃ,</i></a><br>
<a><i>dāmaṃ passanti gacchato;</i></a><br>
<a><i>Evaṃ passitvā gacchantā,</i></a><br>
<a><i>sabbe gacchanti suggatiṃ.</i></a></p>
<p><a data-var="Viruddhā → visaddhā (bj, pts-vp-pli1)" data-ref="sc33, ms20Ap1_945, msdiv84"><i>Viruddhā ye pāvacane,</i></a><br>
<a><i>pasannā ye ca sāsane;</i></a><br>
<a><i>Pāṭiheraṃ daṭṭhukāmā,</i></a><br>
<a><i>thūpaṃ pūjenti mānusā.</i></a></p>
<p><a data-ref="sc34, ms20Ap1_946, msdiv85"><i>Nagare haṃsavatiyā,</i></a><br>
<a data-var="bhatako → varako (sya1ed, sya2ed, mr); vadako (pts-vp-pli1)"><i>ahosiṃ bhatako tadā;</i></a><br>
<a><i>Āmoditaṃ janaṃ disvā,</i></a><br>
<a><i>evaṃ cintesahaṃ tadā.</i></a></p>
<p><a data-ref="sc35, ms20Ap1_947, msdiv86"><i>‘Uḷāro bhagavā heso,</i></a><br>
<a><i>yassa dhātudharedisaṃ;</i></a><br>
<a><i>Imā ca janatā tuṭṭhā,</i></a><br>
<a data-var="kubbaṃ na tappare → kubbantanappakaṃ (bj); kubbanti tappare (pts-vp-pli1)"><i>kāraṃ kubbaṃ na tappare.</i></a></p>
<p><a data-ref="sc36, ms20Ap1_948, msdiv87"><i>Ahampi kāraṃ kassāmi,</i></a><br>
<a><i>lokanāthassa tādino;</i></a><br>
<a><i>Tassa dhammesu dāyādo,</i></a><br>
<a><i>bhavissāmi anāgate’.</i></a></p>
<p><a data-ref="sc37, pts-vp-pli1.73, ms20Ap1_949, msdiv88"><i>Sudhotaṃ rajakenāhaṃ,</i></a><br>
<a><i>uttareyyapaṭaṃ mama;</i></a><br>
<a><i>Veḷagge ālaggetvāna,</i></a><br>
<a><i>dhajaṃ ukkhipimambare.</i></a></p>
<p><a data-ref="sc38, ms20Ap1_950, msdiv89"><i>Abhisammatako gayha,</i></a><br>
<a><i>ambarehāsi me dhajaṃ;</i></a><br>
<a><i>Vāteritaṃ dhajaṃ disvā,</i></a><br>
<a><i>bhiyyo hāsaṃ janesahaṃ.</i></a></p>
<p><a data-ref="sc39, ms20Ap1_951, msdiv90"><i>Tattha cittaṃ pasādetvā,</i></a><br>
<a><i>samaṇaṃ upasaṅkamiṃ;</i></a><br>
<a><i>Taṃ bhikkhuṃ abhivādetvā,</i></a><br>
<a><i>vipākaṃ pucchahaṃ dhaje.</i></a></p>
<p><a data-ref="sc40, ms20Ap1_952, msdiv91"><i>So me kathesi ānanda,</i></a><br>
<a><i>pītisañjananaṃ mama;</i></a><br>
<a><i>‘Tassa dhajassa vipākaṃ,</i></a><br>
<a><i>anubhossasi sabbadā.</i></a></p>
<p><a data-ref="sc41, ms20Ap1_953, msdiv92"><i>Hatthī assā rathā pattī,</i></a><br>
<a><i>senā ca caturaṅginī;</i></a><br>
<a><i>Parivāressanti taṃ niccaṃ,</i></a><br>
<a><i>dhajadānassidaṃ phalaṃ.</i></a></p>
<p><a data-ref="sc42, ms20Ap1_954, msdiv93"><i>Saṭṭhitūriyasahassāni,</i></a><br>
<a><i>bheriyo samalaṅkatā;</i></a><br>
<a><i>Parivāressanti taṃ niccaṃ,</i></a><br>
<a><i>dhajadānassidaṃ phalaṃ.</i></a></p>
<p><a data-ref="sc43, ms20Ap1_955, msdiv94"><i>Chaḷāsītisahassāni,</i></a><br>
<a><i>nāriyo samalaṅkatā;</i></a><br>
<a><i>Vicittavatthābharaṇā,</i></a><br>
<a><i>āmuttamaṇikuṇḍalā.</i></a></p>
<p><a data-ref="sc44, ms20Ap1_956, msdiv95"><i>Aḷārapamhā hasulā,</i></a><br>
<a><i>susaññā tanumajjhimā;</i></a><br>
<a><i>Parivāressanti taṃ niccaṃ,</i></a><br>
<a><i>dhajadānassidaṃ phalaṃ.</i></a></p>
<p><a data-ref="sc45, ms20Ap1_957, msdiv96"><i>Tiṃsakappasahassāni,</i></a><br>
<a><i>devaloke ramissasi;</i></a><br>
<a><i>Asītikkhattuṃ devindo,</i></a><br>
<a><i>devarajjaṃ karissasi.</i></a></p>
<p><a data-ref="sc46, ms20Ap1_958, msdiv97"><i>Sahassakkhattuṃ rājā ca,</i></a><br>
<a><i>cakkavattī bhavissasi;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc47, ms20Ap1_959, msdiv98"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc48, ms20Ap1_960, msdiv99"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Puññakammena saṃyutto,</i></a><br>
<a><i>brahmabandhu bhavissasi.</i></a></p>
<p><a data-ref="sc49, ms20Ap1_961, msdiv100"><i>Asītikoṭiṃ chaḍḍetvā,</i></a><br>
<a><i>dāse kammakare bahū;</i></a><br>
<a><i>Gotamassa bhagavato,</i></a><br>
<a><i>sāsane pabbajissasi.</i></a></p>
<p><a data-ref="sc50, ms20Ap1_962, msdiv101"><i>Ārādhayitvā sambuddhaṃ,</i></a><br>
<a><i>gotamaṃ sakyapuṅgavaṃ;</i></a><br>
<a><i>Upavānoti nāmena,</i></a><br>
<a><i>hessasi satthu sāvako’.</i></a></p>
<p><a data-ref="sc51, ms20Ap1_963, msdiv102"><i>Satasahasse kataṃ kammaṃ,</i></a><br>
<a><i>phalaṃ dassesi me idha;</i></a><br>
<a><i>Sumutto saravegova,</i></a><br>
<a><i>kilese jhāpayī mama.</i></a></p>
<p><a data-ref="sc52, ms20Ap1_964, msdiv103"><i>Cakkavattissa santassa,</i></a><br>
<a><i>catudīpissarassa me;</i></a><br>
<a><i>Tiyojanāni samantā,</i></a><br>
<a><i>ussīsanti dhajā sadā.</i></a></p>
<p><a data-ref="sc53, pts-vp-pli1.74, ms20Ap1_965, msdiv104"><i>Satasahassito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>dhajadānassidaṃ phalaṃ.</i></a></p>
<p><a data-ref="sc54, ms20Ap1_966, msdiv105"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="upavāno → upavāṇo (sya1ed, sya2ed, pts-vp-pli1)" data-ref="sc55, ms20Ap1_967"><i>Itthaṃ sudaṃ āyasmā upavāno thero imā gāthāyo abhāsitthāti.</i></a></p>
<p class="endsutta"><a data-ref="sc56, ms20Ap1_968"><i>Upavānattherassāpadānaṃ dutiyaṃ.</i></a></p>
</article>
</section>
</div>
</body>
</html>
