<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap424">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sakiṃsammajjakavagga</i></a></p>
<h1><a><i>2. Ekadussadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5486, msdiv15"><i>“Nagare haṃsavatiyā,</i></a><br>
<a><i>ahosiṃ tiṇahārako;</i></a><br>
<a><i>Tiṇahārena jīvāmi,</i></a><br>
<a><i>tena posemi dārake.</i></a></p>
<p><a data-ref="sc2, ms20Ap1_5487, msdiv16"><i>Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Tamandhakāraṃ nāsetvā,</i></a><br>
<a><i>uppajji lokanāyako.</i></a></p>
<p><a data-ref="sc3, ms20Ap1_5488, msdiv17"><i>Sake ghare nisīditvā,</i></a><br>
<a><i>evaṃ cintesi tāvade;</i></a><br>
<a><i>‘Buddho loke samuppanno,</i></a><br>
<a><i>deyyadhammo na vijjati.</i></a></p>
<p><a data-ref="sc4, ms20Ap1_5489, msdiv18"><i>Idaṃ me sāṭakaṃ ekaṃ,</i></a><br>
<a><i>natthi me koci dāyako;</i></a><br>
<a><i>Dukkho nirayasamphasso,</i></a><br>
<a><i>ropayissāmi dakkhiṇaṃ’.</i></a></p>
<p><a data-ref="sc5, ms20Ap1_5490, msdiv19"><i>Evāhaṃ cintayitvāna,</i></a><br>
<a><i>sakaṃ cittaṃ pasādayiṃ;</i></a><br>
<a><i>Ekaṃ dussaṃ gahetvāna,</i></a><br>
<a><i>buddhaseṭṭhassadāsahaṃ.</i></a></p>
<p><a data-ref="sc6, pts-vp-pli2.380, ms20Ap1_5491, msdiv20"><i>Ekaṃ dussaṃ daditvāna,</i></a><br>
<a><i>ukkuṭṭhiṃ sampavattayiṃ;</i></a><br>
<a><i>‘Yadi buddho tuvaṃ vīra,</i></a><br>
<a><i>tārehi maṃ mahāmuni’.</i></a></p>
<p><a data-ref="sc7, ms20Ap1_5492, msdiv21"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mama dānaṃ pakittento,</i></a><br>
<a><i>akā me anumodanaṃ.</i></a></p>
<p><a data-ref="sc8, ms20Ap1_5493, msdiv22"><i>‘Iminā ekadussena,</i></a><br>
<a><i>cetanāpaṇidhīhi ca;</i></a><br>
<a><i>Kappasatasahassāni,</i></a><br>
<a><i>vinipātaṃ na gacchasi.</i></a></p>
<p><a data-ref="sc9, ms20Ap1_5494, msdiv23"><i>Chattiṃsakkhattuṃ devindo,</i></a><br>
<a><i>devarajjaṃ karissasi;</i></a><br>
<a><i>Tettiṃsakkhattuṃ rājā ca,</i></a><br>
<a data-var="cakkavattī → cakkavatti (sya1ed, sya2ed)"><i>cakkavattī bhavissasi.</i></a></p>
<p><a data-ref="sc10, ms20Ap1_5495, msdiv24"><i>Padesarajjaṃ vipulaṃ,</i></a><br>
<a data-var="asaṅkhiyaṃ → asaṅkhayaṃ (sya1ed, sya2ed, mr)"><i>gaṇanāto asaṅkhiyaṃ;</i></a><br>
<a><i>Devaloke manusse vā,</i></a><br>
<a><i>saṃsaranto tuvaṃ bhave.</i></a></p>
<p><a data-ref="sc11, ms20Ap1_5496, msdiv25"><i>Rūpavā guṇasampanno,</i></a><br>
<a data-var="anavakkantadehavā → anuvattanta … (sya1ed, sya2ed); anupakkanta … (pts-vp-pli1)"><i>anavakkantadehavā;</i></a><br>
<a><i>Akkhobhaṃ amitaṃ dussaṃ,</i></a><br>
<a><i>labhissasi yadicchakaṃ’.</i></a></p>
<p><a data-ref="sc12, ms20Ap1_5497, msdiv26"><i>Idaṃ vatvāna sambuddho,</i></a><br>
<a><i>jalajuttamanāmako;</i></a><br>
<a data-var="vīro → dhīro (bj, sya1ed, sya2ed)"><i>Nabhaṃ abbhuggamī vīro,</i></a><br>
<a><i>haṃsarājāva ambare.</i></a></p>
<p><a data-ref="sc13, ms20Ap1_5498, msdiv27"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Bhoge me ūnatā natthi,</i></a><br>
<a><i>ekadussassidaṃ phalaṃ.</i></a></p>
<p><a data-ref="sc14, ms20Ap1_5499, msdiv28"><i>Paduddhāre paduddhāre,</i></a><br>
<a><i>dussaṃ nibbattate mamaṃ;</i></a><br>
<a><i>Heṭṭhā dussamhi tiṭṭhāmi,</i></a><br>
<a><i>uparicchadanaṃ mama.</i></a></p>
<p><a data-ref="sc15, ms20Ap1_5500, msdiv29"><i>Cakkavāḷaṃ upādāya,</i></a><br>
<a><i>sakānanaṃ sapabbataṃ;</i></a><br>
<a><i>Icchamāno cahaṃ ajja,</i></a><br>
<a><i>dussehacchādayeyya taṃ.</i></a></p>
<p><a data-ref="sc16, ms20Ap1_5501, msdiv30"><i>Teneva ekadussena,</i></a><br>
<a><i>saṃsaranto bhavābhave;</i></a><br>
<a><i>Suvaṇṇavaṇṇo hutvāna,</i></a><br>
<a><i>saṃsarāmi bhavābhave.</i></a></p>
<p><a data-ref="sc17, ms20Ap1_5502, msdiv31"><i>Vipākaṃ ekadussassa,</i></a><br>
<a><i>nājjhagaṃ katthacikkhayaṃ;</i></a><br>
<a><i>Ayaṃ me antimā jāti,</i></a><br>
<a><i>vipaccati idhāpi me.</i></a></p>
<p><a data-ref="sc18, ms20Ap1_5503, msdiv32"><i>Satasahassito kappe,</i></a><br>
<a><i>yaṃ dussamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>ekadussassidaṃ phalaṃ.</i></a></p>
<p><a data-ref="sc19, ms20Ap1_5504, msdiv33"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc20, ms20Ap1_5505, msdiv34"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc21, ms20Ap1_5506, msdiv35"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc22, ms20Ap1_5507"><i>Itthaṃ sudaṃ āyasmā ekadussadāyako thero imā gāthāyo abhāsitthāti.</i></a></p>
<p class="endsutta"><a data-ref="sc23, ms20Ap1_5508"><i>Ekadussadāyakattherassāpadānaṃ dutiyaṃ.</i></a></p>
</article>
</section>
</div>
</body>
</html>
