<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap413">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddālivagga</i></a></p>
<h1><a><i>1. Bhaddālittheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5249, msdiv1"><i>“Sumedho nāma sambuddho,</i></a><br>
<a><i>aggo kāruṇiko muni;</i></a><br>
<a><i>Vivekakāmo lokaggo,</i></a><br>
<a><i>himavantamupāgami.</i></a></p>
<p><a data-ref="sc2, ms20Ap1_5250, msdiv2"><i>Ajjhogāhetvā himavaṃ,</i></a><br>
<a><i>sumedho lokanāyako;</i></a><br>
<a><i>Pallaṅkaṃ ābhujitvāna,</i></a><br>
<a><i>nisīdi purisuttamo.</i></a></p>
<p><a data-ref="sc3, ms20Ap1_5251, msdiv3"><i>Samādhiṃ so samāpanno,</i></a><br>
<a><i>sumedho lokanāyako;</i></a><br>
<a><i>Sattarattindivaṃ buddho,</i></a><br>
<a><i>nisīdi purisuttamo.</i></a></p>
<p><a data-var="Khāribhāraṃ → khārikājaṃ (bj, sya1ed, sya2ed, pts-vp-pli1)" data-ref="sc4, ms20Ap1_5252, msdiv4"><i>Khāribhāraṃ gahetvāna,</i></a><br>
<a><i>vanamajjhogahiṃ ahaṃ;</i></a><br>
<a><i>Tatthaddasāsiṃ sambuddhaṃ,</i></a><br>
<a><i>oghatiṇṇamanāsavaṃ.</i></a></p>
<p><a data-ref="sc5, ms20Ap1_5253, msdiv5"><i>Sammajjaniṃ gahetvāna,</i></a><br>
<a><i>sammajjitvāna assamaṃ;</i></a><br>
<a><i>Catudaṇḍe ṭhapetvāna,</i></a><br>
<a><i>akāsiṃ maṇḍapaṃ tadā.</i></a></p>
<p><a data-ref="sc6, pts-vp-pli2.366, ms20Ap1_5254, msdiv6"><i>Sālapupphaṃ āharitvā,</i></a><br>
<a><i>maṇḍapaṃ chādayiṃ ahaṃ;</i></a><br>
<a><i>Pasannacitto sumano,</i></a><br>
<a><i>abhivandiṃ tathāgataṃ.</i></a></p>
<p><a data-ref="sc7, ms20Ap1_5255, msdiv7"><i>Yaṃ vadanti sumedhoti,</i></a><br>
<a><i>bhūripaññaṃ sumedhasaṃ;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc8, ms20Ap1_5256, msdiv8"><i>Buddhassa giramaññāya,</i></a><br>
<a><i>sabbe devā samāgamuṃ;</i></a><br>
<a><i>Asaṃsayaṃ buddhaseṭṭho,</i></a><br>
<a><i>dhammaṃ deseti cakkhumā.</i></a></p>
<p><a data-ref="sc9, ms20Ap1_5257, msdiv9"><i>Sumedho nāma sambuddho,</i></a><br>
<a><i>āhutīnaṃ paṭiggaho;</i></a><br>
<a><i>Devasaṅghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc10, ms20Ap1_5258, msdiv10"><i>‘Yo me sattāhaṃ maṇḍapaṃ,</i></a><br>
<a><i>dhārayī sālachāditaṃ;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc11, ms20Ap1_5259, msdiv11"><i>Devabhūto manusso vā,</i></a><br>
<a><i>hemavaṇṇo bhavissati;</i></a><br>
<a><i>Pahūtabhogo hutvāna,</i></a><br>
<a><i>kāmabhogī bhavissati.</i></a></p>
<p><a data-ref="sc12, ms20Ap1_5260, msdiv12"><i>Saṭṭhi nāgasahassāni,</i></a><br>
<a><i>sabbālaṅkārabhūsitā;</i></a><br>
<a><i>Suvaṇṇakacchā mātaṅgā,</i></a><br>
<a><i>hemakappanavāsasā.</i></a></p>
<p><a data-ref="sc13, ms20Ap1_5261, msdiv13"><i>Ārūḷhā gāmaṇīyehi,</i></a><br>
<a><i>tomaraṅkusapāṇibhi;</i></a><br>
<a data-var="Sāyaṃ pāto → sāyapāto (pts-vp-pli1)"><i>Sāyaṃ pāto upaṭṭhānaṃ,</i></a><br>
<a><i>āgamissantimaṃ naraṃ;</i></a><br>
<a><i>Tehi nāgehi parivuto,</i></a><br>
<a><i>ramissati ayaṃ naro.</i></a></p>
<p><a data-ref="sc14, ms20Ap1_5262, msdiv14"><i>Saṭṭhi assasahassāni,</i></a><br>
<a><i>sabbālaṅkārabhūsitā;</i></a><br>
<a><i>Ājānīyāva jātiyā,</i></a><br>
<a><i>sindhavā sīghavāhino.</i></a></p>
<p><a data-ref="sc15, ms20Ap1_5263, msdiv15"><i>Ārūḷhā gāmaṇīyehi,</i></a><br>
<a><i>illiyācāpadhāribhi;</i></a><br>
<a><i>Parivāressantimaṃ niccaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc16, ms20Ap1_5264, msdiv16"><i>Saṭṭhi rathasahassāni,</i></a><br>
<a><i>sabbālaṅkārabhūsitā;</i></a><br>
<a><i>Dīpā athopi veyagghā,</i></a><br>
<a><i>sannaddhā ussitaddhajā.</i></a></p>
<p><a data-ref="sc17, ms20Ap1_5265, msdiv17"><i>Ārūḷhā gāmaṇīyehi,</i></a><br>
<a><i>cāpahatthehi vammibhi;</i></a><br>
<a><i>Parivāressantimaṃ niccaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc18, ms20Ap1_5266, msdiv18"><i>Saṭṭhi gāmasahassāni,</i></a><br>
<a><i>paripuṇṇāni sabbaso;</i></a><br>
<a><i>Pahūtadhanadhaññāni,</i></a><br>
<a><i>susamiddhāni sabbaso;</i></a><br>
<a><i>Sadā pātubhavissanti,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc19, ms20Ap1_5267, msdiv19"><i>Hatthī assā rathā pattī,</i></a><br>
<a><i>senā ca caturaṅginī;</i></a><br>
<a><i>Parivāressantimaṃ niccaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc20, ms20Ap1_5268, msdiv20"><i>Aṭṭhārase kappasate,</i></a><br>
<a><i>devaloke ramissati;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
<p><a data-ref="sc21, pts-vp-pli2.367, ms20Ap1_5269, msdiv21"><i>Satānaṃ tīṇikkhattuñca,</i></a><br>
<a><i>devarajjaṃ karissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc22, ms20Ap1_5270, msdiv22"><i>Tiṃsakappasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc23, ms20Ap1_5271, msdiv23"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>viharissatināsavo’.</i></a></p>
<p><a data-ref="sc24, ms20Ap1_5272, msdiv24"><i>Tiṃsakappasahassamhi,</i></a><br>
<a><i>addasaṃ lokanāyakaṃ;</i></a><br>
<a><i>Etthantaramupādāya,</i></a><br>
<a><i>gavesiṃ amataṃ padaṃ.</i></a></p>
<p><a data-ref="sc25, ms20Ap1_5273, msdiv25"><i>Lābhā mayhaṃ suladdhaṃ me,</i></a><br>
<a><i>yamahaññāsi sāsanaṃ;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc26, ms20Ap1_5274, msdiv26"><i>Namo te purisājañña,</i></a><br>
<a><i>namo te purisuttama;</i></a><br>
<a><i>Tava ñāṇaṃ pakittetvā,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc27, ms20Ap1_5275, msdiv27"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Sabbattha sukhito homi,</i></a><br>
<a><i>phalaṃ me ñāṇakittane.</i></a></p>
<p><a data-ref="sc28, ms20Ap1_5276, msdiv28"><i>Idaṃ pacchimakaṃ mayhaṃ,</i></a><br>
<a><i>carimo vattate bhavo;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc29, ms20Ap1_5277, msdiv29"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc30, ms20Ap1_5278, msdiv30"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc31, ms20Ap1_5279, msdiv31"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc32, ms20Ap1_5280"><i>Itthaṃ sudaṃ āyasmā bhaddālitthero imā gāthāyo abhāsitthāti.</i></a></p>
<p class="endsutta"><a data-ref="sc33, ms20Ap1_5281"><i>Bhaddālittherassāpadānaṃ paṭhamaṃ.</i></a></p>
</article>
</section>
</div>
</body>
</html>
