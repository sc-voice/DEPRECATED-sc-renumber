<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap425">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sakiṃsammajjakavagga</i></a></p>
<h1><a><i>3. Ekāsanadāyakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.381, ms20Ap1_5509, msdiv36"><i>“Himavantassāvidūre,</i></a><br>
<a><i>gosito nāma pabbato;</i></a><br>
<a><i>Assamo sukato mayhaṃ,</i></a><br>
<a><i>paṇṇasālā sumāpitā.</i></a></p>
<p><a data-ref="sc2, ms20Ap1_5510, msdiv37"><i>Nārado nāma nāmena,</i></a><br>
<a><i>kassapo iti maṃ vidū;</i></a><br>
<a><i>Suddhimaggaṃ gavesanto,</i></a><br>
<a><i>vasāmi gosite tadā.</i></a></p>
<p><a data-ref="sc3, ms20Ap1_5511, msdiv38"><i>Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Vivekakāmo sambuddho,</i></a><br>
<a><i>agañchi anilañjasā.</i></a></p>
<p><a data-ref="sc4, ms20Ap1_5512, msdiv39"><i>Vanagge gacchamānassa,</i></a><br>
<a><i>disvā raṃsiṃ mahesino;</i></a><br>
<a><i>Kaṭṭhamañcaṃ paññāpetvā,</i></a><br>
<a><i>ajinañca apatthariṃ.</i></a></p>
<p><a data-ref="sc5, ms20Ap1_5513, msdiv40"><i>Āsanaṃ paññapetvāna,</i></a><br>
<a><i>sire katvāna añjaliṃ;</i></a><br>
<a><i>Somanassaṃ paveditvā,</i></a><br>
<a><i>idaṃ vacanamabraviṃ.</i></a></p>
<p><a data-ref="sc6, ms20Ap1_5514, msdiv41"><i>‘Sallakatto mahāvīra,</i></a><br>
<a><i>āturānaṃ tikicchako;</i></a><br>
<a data-var="rogaparetassa → rāga … (sya1ed, sya2ed)"><i>Mamaṃ rogaparetassa,</i></a><br>
<a><i>tikicchaṃ dehi nāyaka.</i></a></p>
<p><a data-ref="sc7, ms20Ap1_5515, msdiv42"><i>Kallatthikā ye passanti,</i></a><br>
<a><i>buddhaseṭṭha tuvaṃ mune;</i></a><br>
<a><i>Dhuvatthasiddhiṃ papponti,</i></a><br>
<a data-var="ajaro → jajjaro (bj, pts-vp-pli1, mr)"><i>etesaṃ ajaro bhave.</i></a></p>
<p><a data-var="Na me deyyadhammo atthi → na me deyyaṃ tava atthi (bj, sya1ed, sya2ed); na me deyyaṃ tavam atthi (pts-vp-pli1)" data-ref="sc8, ms20Ap1_5516, msdiv43"><i>Na me deyyadhammo atthi,</i></a><br>
<a><i>pavattaphalabhojihaṃ;</i></a><br>
<a><i>Idaṃ me āsanaṃ atthi,</i></a><br>
<a><i>nisīda kaṭṭhamañcake’.</i></a></p>
<p><a data-ref="sc9, ms20Ap1_5517, msdiv44"><i>Nisīdi tattha bhagavā,</i></a><br>
<a data-var="asambhītova → achambhitova (sya1ed, sya2ed, mr)"><i>asambhītova kesarī;</i></a><br>
<a><i>Muhuttaṃ vītināmetvā,</i></a><br>
<a><i>idaṃ vacanamabravi.</i></a></p>
<p><a data-var="Vissattho → vissaṭṭho (sya1ed, sya2ed, pts-vp-pli1, mr); visaṭṭho (csp1ed)" data-ref="sc10, ms20Ap1_5518, msdiv45"><i>‘Vissattho hohi mā bhāyi,</i></a><br>
<a><i>laddho jotiraso tayā;</i></a><br>
<a><i>Yaṃ tuyhaṃ patthitaṃ sabbaṃ,</i></a><br>
<a data-var="paripūrissatināgate → paripūrissatanāgate (bj); paripūressatāsanaṃ (sya1ed, sya2ed); paripūressati'nāgate (pts-vp-pli1); paripūrissatāsanaṃ (mr)"><i>paripūrissatināgate.</i></a></p>
<p><a data-ref="sc11, ms20Ap1_5519, msdiv46"><i>Na moghaṃ taṃ kataṃ tuyhaṃ,</i></a><br>
<a><i>puññakkhette anuttare;</i></a><br>
<a><i>Sakkā uddharituṃ attā,</i></a><br>
<a data-var="paṇīhitaṃ → sunīhitaṃ (sya1ed, sya2ed)"><i>yassa cittaṃ paṇīhitaṃ.</i></a></p>
<p><a data-ref="sc12, ms20Ap1_5520, msdiv47"><i>Imināsanadānena,</i></a><br>
<a><i>cetanāpaṇidhīhi ca;</i></a><br>
<a><i>Kappasatasahassāni,</i></a><br>
<a><i>vinipātaṃ na gacchasi.</i></a></p>
<p><a data-ref="sc13, ms20Ap1_5521, msdiv48"><i>Paññāsakkhattuṃ devindo,</i></a><br>
<a><i>devarajjaṃ karissasi;</i></a><br>
<a><i>Asītikkhattuṃ rājā ca,</i></a><br>
<a><i>cakkavattī bhavissasi.</i></a></p>
<p><a data-ref="sc14, pts-vp-pli2.382, ms20Ap1_5522, msdiv49"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Sabbattha sukhito hutvā,</i></a><br>
<a><i>saṃsāre saṃsarissasi’.</i></a></p>
<p><a data-ref="sc15, ms20Ap1_5523, msdiv50"><i>Idaṃ vatvāna sambuddho,</i></a><br>
<a><i>jalajuttamanāmako;</i></a><br>
<a><i>Nabhaṃ abbhuggamī vīro,</i></a><br>
<a><i>haṃsarājāva ambare.</i></a></p>
<p><a data-ref="sc16, ms20Ap1_5524, msdiv51"><i>Hatthiyānaṃ assayānaṃ,</i></a><br>
<a><i>sarathaṃ sandamānikaṃ;</i></a><br>
<a><i>Labhāmi sabbamevetaṃ,</i></a><br>
<a><i>ekāsanassidaṃ phalaṃ.</i></a></p>
<p><a data-ref="sc17, ms20Ap1_5525, msdiv52"><i>Kānanaṃ pavisitvāpi,</i></a><br>
<a><i>yadā icchāmi āsanaṃ;</i></a><br>
<a><i>Mama saṅkappamaññāya,</i></a><br>
<a><i>pallaṅko upatiṭṭhati.</i></a></p>
<p><a data-ref="sc18, ms20Ap1_5526, msdiv53"><i>Vārimajjhagato santo,</i></a><br>
<a><i>yadā icchāmi āsanaṃ;</i></a><br>
<a><i>Mama saṅkappamaññāya,</i></a><br>
<a><i>pallaṅko upatiṭṭhati.</i></a></p>
<p><a data-ref="sc19, ms20Ap1_5527, msdiv54"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Pallaṅkasatasahassāni,</i></a><br>
<a><i>parivārenti maṃ sadā.</i></a></p>
<p><a data-ref="sc20, ms20Ap1_5528, msdiv55"><i>Duve bhave saṃsarāmi,</i></a><br>
<a><i>devatte atha mānuse;</i></a><br>
<a><i>Duve kule pajāyāmi,</i></a><br>
<a><i>khattiye atha brāhmaṇe.</i></a></p>
<p><a data-ref="sc21, ms20Ap1_5529, msdiv56"><i>Ekāsanaṃ daditvāna,</i></a><br>
<a><i>puññakkhette anuttare;</i></a><br>
<a data-var="Dhammapallaṅkamādāya → dhammapallaṅkamaññāya (sya1ed, sya2ed, mr)"><i>Dhammapallaṅkamādāya,</i></a><br>
<a><i>viharāmi anāsavo.</i></a></p>
<p><a data-ref="sc22, ms20Ap1_5530, msdiv57"><i>Satasahassito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>ekāsanassidaṃ phalaṃ.</i></a></p>
<p><a data-ref="sc23, ms20Ap1_5531, msdiv58"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc24, ms20Ap1_5532, msdiv59"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc25, ms20Ap1_5533, msdiv60"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc26, ms20Ap1_5534"><i>Itthaṃ sudaṃ āyasmā ekāsanadāyako thero imā gāthāyo abhāsitthāti.</i></a></p>
<p class="endsutta"><a data-ref="sc27, ms20Ap1_5535"><i>Ekāsanadāyakattherassāpadānaṃ tatiyaṃ.</i></a></p>
</article>
</section>
</div>
</body>
</html>
