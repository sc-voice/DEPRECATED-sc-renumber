<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap5">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a><i>5. Mahākassapattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_409, msdiv398"><i>“Padumuttarassa bhagavato,</i></a><br>
<a><i>Lokajeṭṭhassa tādino;</i></a><br>
<a><i>Nibbute lokanāthamhi,</i></a><br>
<a><i>Pūjaṃ kubbanti satthuno.</i></a></p>
<p><a data-ref="sc2, ms20Ap1_410, msdiv399"><i>Udaggacittā janatā,</i></a><br>
<a><i>āmoditapamoditā;</i></a><br>
<a><i>Tesu saṃvegajātesu,</i></a><br>
<a><i>pīti me udapajjatha.</i></a></p>
<p><a data-ref="sc3, ms20Ap1_411, msdiv400"><i>Ñātimitte samānetvā,</i></a><br>
<a><i>idaṃ vacanamabraviṃ;</i></a><br>
<a><i>Parinibbuto mahāvīro,</i></a><br>
<a><i>handa pūjaṃ karomase.</i></a></p>
<p><a data-ref="sc4, ms20Ap1_412, msdiv401"><i>Sādhūti te paṭissutvā,</i></a><br>
<a><i>bhiyyo hāsaṃ janiṃsu me;</i></a><br>
<a><i>Buddhasmiṃ lokanāthamhi,</i></a><br>
<a><i>kāhāma puññasañcayaṃ.</i></a></p>
<p><a data-ref="sc5, ms20Ap1_413, msdiv402"><i>Agghiyaṃ sukataṃ katvā,</i></a><br>
<a><i>satahatthasamuggataṃ;</i></a><br>
<a><i>Diyaḍḍhahatthapatthaṭaṃ,</i></a><br>
<a><i>vimānaṃ nabhamuggataṃ.</i></a></p>
<p><a data-ref="sc6, ms20Ap1_414, msdiv403"><i>Katvāna hammiyaṃ tattha,</i></a><br>
<a><i>tālapantīhi cittitaṃ;</i></a><br>
<a><i>Sakaṃ cittaṃ pasādetvā,</i></a><br>
<a><i>cetiyaṃ pūjayuttamaṃ.</i></a></p>
<p><a data-ref="sc7, ms20Ap1_415, msdiv404"><i>Aggikkhandhova jalito,</i></a><br>
<a data-var="iva → sālarājāva (bj, sya1ed, sya2ed, pts-vp-pli1); kiṃsuko viya (si)"><i>kiṃsuko iva phullito;</i></a><br>
<a><i>Indalaṭṭhīva ākāse,</i></a><br>
<a><i>obhāsati catuddisā.</i></a></p>
<p><a data-ref="sc8, ms20Ap1_416, msdiv405"><i>Tattha cittaṃ pasādetvā,</i></a><br>
<a><i>katvāna kusalaṃ bahuṃ;</i></a><br>
<a><i>Pubbakammaṃ saritvāna,</i></a><br>
<a><i>tidasaṃ upapajjahaṃ.</i></a></p>
<p><a data-ref="sc9, pts-vp-pli1.34, ms20Ap1_417, msdiv406"><i>Sahassayuttaṃ hayavāhiṃ,</i></a><br>
<a><i>Dibbayānamadhiṭṭhito;</i></a><br>
<a><i>Ubbiddhaṃ bhavanaṃ mayhaṃ,</i></a><br>
<a><i>Sattabhūmaṃ samuggataṃ.</i></a></p>
<p><a data-ref="sc10, ms20Ap1_418, msdiv407"><i>Kūṭāgārasahassāni,</i></a><br>
<a><i>sabbasoṇṇamayā ahuṃ;</i></a><br>
<a><i>Jalanti sakatejena,</i></a><br>
<a><i>disā sabbā pabhāsayaṃ.</i></a></p>
<p><a data-ref="sc11, ms20Ap1_419, msdiv408"><i>Santi aññepi niyyūhā,</i></a><br>
<a><i>lohitaṅgamayā tadā;</i></a><br>
<a><i>Tepi jotanti ābhāya,</i></a><br>
<a><i>samantā caturo disā.</i></a></p>
<p><a data-ref="sc12, ms20Ap1_420, msdiv409"><i>Puññakammābhinibbattā,</i></a><br>
<a><i>kūṭāgārā sunimmitā;</i></a><br>
<a><i>Maṇimayāpi jotanti,</i></a><br>
<a data-var="dasa → disodisaṃ (sya1ed, sya2ed)"><i>disā dasa samantato.</i></a></p>
<p><a data-ref="sc13, ms20Ap1_421, msdiv410"><i>Tesaṃ ujjotamānānaṃ,</i></a><br>
<a><i>obhāso vipulo ahu;</i></a><br>
<a><i>Sabbe deve abhibhomi,</i></a><br>
<a><i>puññakammassidaṃ phalaṃ.</i></a></p>
<p><a data-ref="sc14, ms20Ap1_422, msdiv411"><i>Saṭṭhikappasahassamhi,</i></a><br>
<a><i>ubbiddho nāma khattiyo;</i></a><br>
<a><i>Cāturanto vijitāvī,</i></a><br>
<a><i>pathaviṃ āvasiṃ ahaṃ.</i></a></p>
<p><a data-ref="sc15, ms20Ap1_423, msdiv412"><i>Tatheva bhaddake kappe,</i></a><br>
<a><i>tiṃsakkhattuṃ ahosahaṃ;</i></a><br>
<a><i>Sakakammābhiraddhomhi,</i></a><br>
<a><i>cakkavattī mahabbalo.</i></a></p>
<p><a data-ref="sc16, ms20Ap1_424, msdiv413"><i>Sattaratanasampanno,</i></a><br>
<a><i>catudīpamhi issaro;</i></a><br>
<a><i>Tatthāpi bhavanaṃ mayhaṃ,</i></a><br>
<a><i>indalaṭṭhīva uggataṃ.</i></a></p>
<p><a data-ref="sc17, ms20Ap1_425, msdiv414"><i>Āyāmato catubbīsaṃ,</i></a><br>
<a><i>vitthārena ca dvādasa;</i></a><br>
<a data-var="Rammaṇaṃ → rammakaṃ (bj, sya1ed, sya2ed, pts-vp-pli1)"><i>Rammaṇaṃ nāma nagaraṃ,</i></a><br>
<a><i>daḷhapākāratoraṇaṃ.</i></a></p>
<p><a data-ref="sc18, ms20Ap1_426, msdiv415"><i>Āyāmato pañcasataṃ,</i></a><br>
<a><i>vitthārena tadaḍḍhakaṃ;</i></a><br>
<a><i>Ākiṇṇaṃ janakāyehi,</i></a><br>
<a><i>tidasānaṃ puraṃ viya.</i></a></p>
<p><a data-ref="sc19, ms20Ap1_427, msdiv416"><i>Yathā sūcighare sūcī,</i></a><br>
<a><i>pakkhittā paṇṇavīsati;</i></a><br>
<a><i>Aññamaññaṃ paghaṭṭenti,</i></a><br>
<a data-var="laṅkataṃ → taṃ tadā (bj, pts-vp-pli1); satatā (sya1ed, sya2ed); saṅkaraṃ (?)"><i>ākiṇṇaṃ hoti laṅkataṃ.</i></a></p>
<p><a data-ref="sc20, ms20Ap1_428, msdiv417"><i>Evampi nagaraṃ mayhaṃ,</i></a><br>
<a><i>hatthissarathasaṅkulaṃ;</i></a><br>
<a><i>Manussehi sadākiṇṇaṃ,</i></a><br>
<a><i>rammaṇaṃ nagaruttamaṃ.</i></a></p>
<p><a data-ref="sc21, ms20Ap1_429, msdiv418"><i>Tattha bhutvā pivitvā ca,</i></a><br>
<a data-var="puna devattanaṃ gato → puna devattataṃ gato (sya1ed, sya2ed, pts-vp-pli1); punapi devataṅgato (mr)"><i>puna devattanaṃ gato;</i></a><br>
<a><i>Bhave pacchimake mayhaṃ,</i></a><br>
<a><i>ahosi kulasampadā.</i></a></p>
<p><a data-ref="sc22, pts-vp-pli1.35, ms20Ap1_430, msdiv419"><i>Brāhmaññakulasambhūto,</i></a><br>
<a><i>mahāratanasañcayo;</i></a><br>
<a><i>Asītikoṭiyo hitvā,</i></a><br>
<a><i>hiraññassāpi pabbajiṃ.</i></a></p>
<p><a data-ref="sc23, ms20Ap1_431, msdiv420"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc24, ms20Ap1_432"><i>Itthaṃ sudaṃ āyasmā mahākassapo thero imā gāthāyo abhāsitthāti.</i></a></p>
<p class="endsutta"><a data-ref="sc25, ms20Ap1_433"><i>Mahākassapattherassāpadānaṃ tatiyaṃ.</i></a></p>
</article>
</section>
</div>
</body>
</html>
