<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap486">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Paṃsukūlavagga</i></a></p>
<h1><a data-var="4 Ñāṇathavikattheraapadāna → ñāṇatthavikattherāpadānaṃ (bj, sya1ed, sya2ed)"><i>4 Ñāṇathavikattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6236, msdiv46"><i>“Dakkhiṇe himavantassa,</i></a><br>
<a><i>sukato assamo mama;</i></a><br>
<a><i>Uttamatthaṃ gavesanto,</i></a><br>
<a><i>vasāmi vipine tadā.</i></a></p>
<p><a data-ref="sc2, ms20Ap1_6237, msdiv47"><i>Lābhālābhena santuṭṭho,</i></a><br>
<a><i>mūlena ca phalena ca;</i></a><br>
<a><i>Anvesanto ācariyaṃ,</i></a><br>
<a><i>vasāmi ekako ahaṃ.</i></a></p>
<p><a data-ref="sc3, ms20Ap1_6238, msdiv48"><i>Sumedho nāma sambuddho,</i></a><br>
<a><i>loke uppajji tāvade;</i></a><br>
<a><i>Catusaccaṃ pakāseti,</i></a><br>
<a><i>uddharanto mahājanaṃ.</i></a></p>
<p><a data-ref="sc4, ms20Ap1_6239, msdiv49"><i>Nāhaṃ suṇomi sambuddhaṃ,</i></a><br>
<a data-var="saṃsati → bhāsati (bj); sāsati (sya1ed, sya2ed, pts-vp-pli1)"><i>napi me koci saṃsati;</i></a><br>
<a><i>Aṭṭhavasse atikkante,</i></a><br>
<a><i>assosiṃ lokanāyakaṃ.</i></a></p>
<p><a data-ref="sc5, pts-vp-pli2.422, ms20Ap1_6240, msdiv50"><i>Aggidāruṃ nīharitvā,</i></a><br>
<a><i>sammajjitvāna assamaṃ;</i></a><br>
<a><i>Khāribhāraṃ gahetvāna,</i></a><br>
<a><i>nikkhamiṃ vipinā ahaṃ.</i></a></p>
<p><a data-ref="sc6, ms20Ap1_6241, msdiv51"><i>Ekarattiṃ vasantohaṃ,</i></a><br>
<a><i>gāmesu nigamesu ca;</i></a><br>
<a><i>Anupubbena candavatiṃ,</i></a><br>
<a><i>tadāhaṃ upasaṅkamiṃ.</i></a></p>
<p><a data-ref="sc7, ms20Ap1_6242, msdiv52"><i>Bhagavā tamhi samaye,</i></a><br>
<a><i>sumedho lokanāyako;</i></a><br>
<a><i>Uddharanto bahū satte,</i></a><br>
<a><i>deseti amataṃ padaṃ.</i></a></p>
<p><a data-ref="sc8, ms20Ap1_6243, msdiv53"><i>Janakāyamatikkamma,</i></a><br>
<a><i>vanditvā jinasāgaraṃ;</i></a><br>
<a><i>Ekaṃsaṃ ajinaṃ katvā,</i></a><br>
<a><i>santhaviṃ lokanāyakaṃ.</i></a></p>
<p><a data-ref="sc9, ms20Ap1_6244, msdiv54"><i>‘Tuvaṃ satthā ca ketu ca,</i></a><br>
<a><i>dhajo yūpo ca pāṇinaṃ;</i></a><br>
<a data-var="Parāyaṇo → parāyano (sya1ed, sya2ed, csp1ed)"><i>Parāyaṇo patiṭṭhā ca,</i></a><br>
<a><i>dīpo ca dvipaduttamo.</i></a></p>
</blockquote>
<p class="endsutta"><a data-ref="sc10, ms20Ap1_6245"><i>Ekavīsatimaṃ bhāṇavāraṃ.</i></a></p>
<blockquote class="gatha">
<p><a data-ref="sc11, ms20Ap1_6246, msdiv55"><i>Nepuñño dassane vīro,</i></a><br>
<a><i>tāresi janataṃ tuvaṃ;</i></a><br>
<a><i>Natthañño tārako loke,</i></a><br>
<a><i>tavuttaritaro mune.</i></a></p>
<p><a data-var="theve → have (bj, pts-vp-pli1); bhave (sya1ed, sya2ed, mr)" data-ref="sc12, ms20Ap1_6247, msdiv56"><i>Sakkā theve kusaggena,</i></a><br>
<a data-var="sāgaruttame → sāgaruttamo (bj, sya1ed, sya2ed, pts-vp-pli1)"><i>pametuṃ sāgaruttame;</i></a><br>
<a><i>Na tveva tava sabbaññu,</i></a><br>
<a><i>ñāṇaṃ sakkā pametave.</i></a></p>
<p><a data-var="Tuladaṇḍe → tulāmaṇḍale (bj); tulamaṇḍale (pts-vp-pli1)" data-ref="sc13, ms20Ap1_6248, msdiv57"><i>Tuladaṇḍe ṭhapetvāna,</i></a><br>
<a data-var="mahiṃ → mahi (sya1ed, sya2ed); mahī (pts-vp-pli1)"><i>mahiṃ sakkā dharetave;</i></a><br>
<a><i>Na tveva tava paññāya,</i></a><br>
<a><i>pamāṇamatthi cakkhuma.</i></a></p>
<p><a data-ref="sc14, ms20Ap1_6249, msdiv58"><i>Ākāso minituṃ sakkā,</i></a><br>
<a><i>rajjuyā aṅgulena vā;</i></a><br>
<a><i>Na tveva tava sabbaññu,</i></a><br>
<a><i>sīlaṃ sakkā pametave.</i></a></p>
<p><a data-ref="sc15, ms20Ap1_6250, msdiv59"><i>Mahāsamudde udakaṃ,</i></a><br>
<a><i>ākāso ca vasundharā;</i></a><br>
<a><i>Parimeyyāni etāni,</i></a><br>
<a><i>appameyyosi cakkhuma’.</i></a></p>
<p><a data-ref="sc16, ms20Ap1_6251, msdiv60"><i>Chahi gāthāhi sabbaññuṃ,</i></a><br>
<a><i>kittayitvā mahāyasaṃ;</i></a><br>
<a><i>Añjaliṃ paggahetvāna,</i></a><br>
<a><i>tuṇhī aṭṭhāsahaṃ tadā.</i></a></p>
<p><a data-ref="sc17, ms20Ap1_6252, msdiv61"><i>Yaṃ vadanti sumedhoti,</i></a><br>
<a><i>bhūripaññaṃ sumedhasaṃ;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc18, ms20Ap1_6253, msdiv62"><i>‘Yo me ñāṇaṃ pakittesi,</i></a><br>
<a><i>vippasannena cetasā;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc19, ms20Ap1_6254, msdiv63"><i>Sattasattati kappāni,</i></a><br>
<a><i>devaloke ramissati;</i></a><br>
<a><i>Sahassakkhattuṃ devindo,</i></a><br>
<a><i>devarajjaṃ karissati.</i></a></p>
<p><a data-ref="sc20, ms20Ap1_6255, msdiv64"><i>Anekasatakkhattuñca,</i></a><br>
<a><i>cakkavattī bhavissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc21, pts-vp-pli2.423, ms20Ap1_6256, msdiv65"><i>Devabhūto manusso vā,</i></a><br>
<a><i>puññakammasamāhito;</i></a><br>
<a><i>Anūnamanasaṅkappo,</i></a><br>
<a><i>tikkhapañño bhavissati’.</i></a></p>
<p><a data-ref="sc22, ms20Ap1_6257, msdiv66"><i>Tiṃsakappasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc23, ms20Ap1_6258, msdiv67"><i>Agārā abhinikkhamma,</i></a><br>
<a><i>pabbajissatikiñcano;</i></a><br>
<a><i>Jātiyā sattavassena,</i></a><br>
<a><i>arahattaṃ phusissati.</i></a></p>
<p><a data-ref="sc24, ms20Ap1_6259, msdiv68"><i>Yato sarāmi attānaṃ,</i></a><br>
<a><i>yato pattosmi sāsanaṃ;</i></a><br>
<a><i>Etthantare na jānāmi,</i></a><br>
<a><i>cetanaṃ amanoramaṃ.</i></a></p>
<p><a data-ref="sc25, ms20Ap1_6260, msdiv69"><i>Saṃsaritvā bhave sabbe,</i></a><br>
<a><i>sampattānubhaviṃ ahaṃ;</i></a><br>
<a><i>Bhoge me ūnatā natthi,</i></a><br>
<a><i>phalaṃ ñāṇassa thomane.</i></a></p>
<p><a data-ref="sc26, ms20Ap1_6261, msdiv70"><i>Tiyaggī nibbutā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc27, ms20Ap1_6262, msdiv71"><i>Tiṃsakappasahassamhi,</i></a><br>
<a data-var="ñāṇamathaviṃ ahaṃ → … mabhithomayiṃ (bj); … mabhithomahaṃ (sya1ed, sya2ed, pts-vp-pli1)"><i>yaṃ ñāṇamathaviṃ ahaṃ;</i></a><br>
<a><i>Duggatiṃ nābhijānāmi,</i></a><br>
<a><i>phalaṃ ñāṇassa thomane.</i></a></p>
<p><a data-ref="sc28, ms20Ap1_6263, msdiv72"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc29, ms20Ap1_6264, msdiv73"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc30, ms20Ap1_6265, msdiv74"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="ñāṇathaviko → ñāṇatthaviko (bj, sya1ed, sya2ed, pts-vp-pli1)" data-ref="sc31, ms20Ap1_6266"><i>Itthaṃ sudaṃ āyasmā ñāṇathaviko thero imā gāthāyo abhāsitthāti.</i></a></p>
<p class="endsutta"><a data-ref="sc32, ms20Ap1_6267"><i>Ñāṇathavikattherassāpadānaṃ catutthaṃ.</i></a></p>
</article>
</section>
</div>
</body>
</html>
