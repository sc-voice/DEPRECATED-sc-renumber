<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap10">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a><i>10. Piṇḍolabhāradvājattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_635, msdiv613"><i>“Padumuttaro nāma jino,</i></a><br>
<a><i>sayambhū aggapuggalo;</i></a><br>
<a><i>Purato himavantassa,</i></a><br>
<a><i>cittakūṭe vasī tadā.</i></a></p>
<p><a data-ref="sc2, ms20Ap1_636, msdiv614"><i>Abhītarūpo tatthāsiṃ,</i></a><br>
<a><i>migarājā catukkamo;</i></a><br>
<a><i>Tassa saddaṃ suṇitvāna,</i></a><br>
<a><i>vikkhambhanti bahujjanā.</i></a></p>
<p><a data-ref="sc3, ms20Ap1_637, msdiv615"><i>Suphullaṃ padumaṃ gayha,</i></a><br>
<a><i>upagacchiṃ narāsabhaṃ;</i></a><br>
<a><i>Vuṭṭhitassa samādhimhā,</i></a><br>
<a><i>buddhassa abhiropayiṃ.</i></a></p>
<p><a data-var="Catuddisaṃ → catuddisā (bj); cātuddisaṃ (csp1ed)" data-ref="sc4, ms20Ap1_638, msdiv616"><i>Catuddisaṃ namassitvā,</i></a><br>
<a><i>buddhaseṭṭhaṃ naruttamaṃ;</i></a><br>
<a><i>Sakaṃ cittaṃ pasādetvā,</i></a><br>
<a data-var="nadiṃ ahaṃ → tadā (sya1ed, sya2ed); adāsahaṃ (pts-vp-pli1)"><i>sīhanādaṃ nadiṃ ahaṃ.</i></a></p>
<p><a data-ref="sc5, ms20Ap1_639, msdiv617"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Sakāsane nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc6, ms20Ap1_640, msdiv618"><i>Buddhassa giramaññāya,</i></a><br>
<a><i>Sabbe devā samāgatā;</i></a><br>
<a><i>‘Āgato vadataṃ seṭṭho,</i></a><br>
<a><i>Dhammaṃ sossāma taṃ mayaṃ’.</i></a></p>
<p><a data-ref="sc7, ms20Ap1_641, msdiv619"><i>Tesaṃ hāsaparetānaṃ,</i></a><br>
<a><i>purato lokanāyako;</i></a><br>
<a data-var="saddaṃ → saddhaṃ (bj); kammaṃ (?)"><i>Mama saddaṃ pakittesi,</i></a><br>
<a><i>dīghadassī mahāmuni.</i></a></p>
<p><a data-ref="sc8, ms20Ap1_642, msdiv620"><i>Yenidaṃ padumaṃ dinnaṃ,</i></a><br>
<a><i>sīhanādo ca nādito;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc9, ms20Ap1_643, msdiv621"><i>Ito aṭṭhamake kappe,</i></a><br>
<a><i>cakkavattī bhavissati;</i></a><br>
<a><i>Sattaratanasampanno,</i></a><br>
<a><i>catudīpamhi issaro.</i></a></p>
<p><a data-var="issariyaṃ → issaraṃ (sya1ed, sya2ed, pts-vp-pli1, mr)" data-ref="sc10, ms20Ap1_644, msdiv622"><i>Kārayissati issariyaṃ,</i></a><br>
<a><i>mahiyā catusaṭṭhiyā;</i></a><br>
<a><i>Padumo nāma nāmena,</i></a><br>
<a><i>cakkavattī mahabbalo.</i></a></p>
<p><a data-ref="sc11, pts-vp-pli1.51, ms20Ap1_645, msdiv623"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc12, ms20Ap1_646, msdiv624"><i>Pakāsite pāvacane,</i></a><br>
<a><i>brahmabandhu bhavissati;</i></a><br>
<a><i>Brahmaññā abhinikkhamma,</i></a><br>
<a><i>pabbajissati tāvade.</i></a></p>
<p><a data-ref="sc13, ms20Ap1_647, msdiv625"><i>Padhānapahitatto so,</i></a><br>
<a><i>upasanto nirūpadhi;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc14, ms20Ap1_648, msdiv626"><i>Vijane pantaseyyamhi,</i></a><br>
<a><i>vāḷamigasamākule;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc15, ms20Ap1_649, msdiv627"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc16, ms20Ap1_650"><i>Itthaṃ sudaṃ āyasmā piṇḍolabhāradvājo thero imā gāthāyo abhāsitthāti.</i></a></p>
<p class="endsutta"><a data-ref="sc17, ms20Ap1_651"><i>Piṇḍolabhāradvājattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
