<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap340">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Gandhodakavagga</i></a></p>
<h1><a><i>8. Uttareyyadāyakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.272, ms20Ap1_3818, msdiv90"><i>“Nagare haṃsavatiyā,</i></a><br>
<a><i>ahosiṃ brāhmaṇo tadā;</i></a><br>
<a><i>Ajjhāyako mantadharo,</i></a><br>
<a><i>tiṇṇaṃ vedāna pāragū.</i></a></p>
<p><a data-ref="sc2, ms20Ap1_3819, msdiv91"><i>Purakkhato sasissehi,</i></a><br>
<a><i>jātimā ca susikkhito;</i></a><br>
<a><i>Toyābhisecanatthāya,</i></a><br>
<a><i>nagarā nikkhamiṃ tadā.</i></a></p>
<p><a data-ref="sc3, ms20Ap1_3820, msdiv92"><i>Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Khīṇāsavasahassehi,</i></a><br>
<a><i>pāvisī nagaraṃ jino.</i></a></p>
<p><a data-ref="sc4, ms20Ap1_3821, msdiv93"><i>Sucārurūpaṃ disvāna,</i></a><br>
<a><i>āneñjakāritaṃ viya;</i></a><br>
<a><i>Parivutaṃ arahantehi,</i></a><br>
<a><i>disvā cittaṃ pasādayiṃ.</i></a></p>
<p><a data-ref="sc5, ms20Ap1_3822, msdiv94"><i>Sirasmiṃ añjaliṃ katvā,</i></a><br>
<a><i>namassitvāna subbataṃ;</i></a><br>
<a><i>Pasannacitto sumano,</i></a><br>
<a><i>uttarīyamadāsahaṃ.</i></a></p>
<p><a data-ref="sc6, ms20Ap1_3823, msdiv95"><i>Ubho hatthehi paggayha,</i></a><br>
<a><i>sāṭakaṃ ukkhipiṃ ahaṃ;</i></a><br>
<a><i>Yāvatā buddhaparisā,</i></a><br>
<a><i>tāva chādesi sāṭako.</i></a></p>
<p><a data-ref="sc7, ms20Ap1_3824, msdiv96"><i>Piṇḍacāraṃ carantassa,</i></a><br>
<a><i>mahābhikkhugaṇādino;</i></a><br>
<a><i>Chadaṃ karonto aṭṭhāsi,</i></a><br>
<a><i>hāsayanto mamaṃ tadā.</i></a></p>
<p><a data-ref="sc8, ms20Ap1_3825, msdiv97"><i>Gharato nikkhamantassa,</i></a><br>
<a><i>sayambhū aggapuggalo;</i></a><br>
<a><i>Vīthiyaṃva ṭhito satthā,</i></a><br>
<a data-var="akā me → akāsi (sya1ed, sya2ed)"><i>akā me anumodanaṃ.</i></a></p>
<p><a data-ref="sc9, ms20Ap1_3826, msdiv98"><i>Pasannacitto sumano,</i></a><br>
<a><i>yo me adāsi sāṭakaṃ;</i></a><br>
<a><i>Tamahaṃ kittayissāmi,</i></a><br>
<a><i>suṇotha mama bhāsato.</i></a></p>
<p><a data-ref="sc10, ms20Ap1_3827, msdiv99"><i>‘Tiṃsakappasahassāni,</i></a><br>
<a><i>devaloke ramissati;</i></a><br>
<a><i>Paññāsakkhattuṃ devindo,</i></a><br>
<a><i>devarajjaṃ karissati.</i></a></p>
<p><a data-ref="sc11, ms20Ap1_3828, msdiv100"><i>Devaloke vasantassa,</i></a><br>
<a><i>puññakammasamaṅgino;</i></a><br>
<a><i>Samantā yojanasataṃ,</i></a><br>
<a><i>dussacchannaṃ bhavissati.</i></a></p>
<p><a data-ref="sc12, ms20Ap1_3829, msdiv101"><i>Chattiṃsakkhattuṃ rājā ca,</i></a><br>
<a><i>cakkavattī bhavissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc13, ms20Ap1_3830, msdiv102"><i>Bhave saṃsaramānassa,</i></a><br>
<a><i>puññakammasamaṅgino;</i></a><br>
<a><i>Manasā patthitaṃ sabbaṃ,</i></a><br>
<a><i>nibbattissati tāvade.</i></a></p>
<p><a data-var="Koseyyakambaliyāni → koseyyakambalīyāni (bj); koseyyakambalāni ca (sya1ed, sya2ed, pts-vp-pli1)" data-ref="sc14, ms20Ap1_3831, msdiv103"><i>Koseyyakambaliyāni,</i></a><br>
<a><i>khomakappāsikāni ca;</i></a><br>
<a><i>Mahagghāni ca dussāni,</i></a><br>
<a><i>paṭilacchatiyaṃ naro.</i></a></p>
<p><a data-ref="sc15, pts-vp-pli1.273, ms20Ap1_3832, msdiv104"><i>Manasā patthitaṃ sabbaṃ,</i></a><br>
<a><i>paṭilacchatiyaṃ naro;</i></a><br>
<a><i>Ekadussassa vipākaṃ,</i></a><br>
<a><i>anubhossati sabbadā.</i></a></p>
<p><a data-ref="sc16, ms20Ap1_3833, msdiv105"><i>So pacchā pabbajitvāna,</i></a><br>
<a><i>sukkamūlena codito;</i></a><br>
<a><i>Gotamassa bhagavato,</i></a><br>
<a><i>dhammaṃ sacchikarissati’.</i></a></p>
<p><a data-ref="sc17, ms20Ap1_3834, msdiv106"><i>Aho me sukataṃ kammaṃ,</i></a><br>
<a><i>sabbaññussa mahesino;</i></a><br>
<a><i>Ekāhaṃ sāṭakaṃ datvā,</i></a><br>
<a><i>pattomhi amataṃ padaṃ.</i></a></p>
<p><a data-ref="sc18, ms20Ap1_3835, msdiv107"><i>Maṇḍape rukkhamūle vā,</i></a><br>
<a><i>vasato suññake ghare;</i></a><br>
<a><i>Dhāreti dussachadanaṃ,</i></a><br>
<a><i>samantā byāmato mama.</i></a></p>
<p><a data-var="Aviññattaṃ nivāsemi → aviññatti nisevāmi (pts-vp-pli1); aviññattāni sevāmi (?)" data-ref="sc19, ms20Ap1_3836, msdiv108"><i>Aviññattaṃ nivāsemi,</i></a><br>
<a><i>cīvaraṃ paccayañcahaṃ;</i></a><br>
<a data-var="Lābhī → lābhimhi (sya1ed, sya2ed); lābhī hi (pts-vp-pli1) | annassa pānassa → annapānassa (sya1ed, sya2ed, pts-vp-pli1)"><i>Lābhī annassa pānassa,</i></a><br>
<a><i>uttareyyassidaṃ phalaṃ.</i></a></p>
<p><a data-ref="sc20, ms20Ap1_3837, msdiv109"><i>Satasahassito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>vatthadānassidaṃ phalaṃ.</i></a></p>
<p><a data-ref="sc21, ms20Ap1_3838, msdiv110"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc22, ms20Ap1_3839"><i>Itthaṃ sudaṃ āyasmā uttareyyadāyako thero imā gāthāyo abhāsitthāti.</i></a></p>
<p class="endsutta"><a data-ref="sc23, ms20Ap1_3840"><i>Uttareyyadāyakattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
