<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap492">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Paṃsukūlavagga</i></a></p>
<h1><a><i>10. Sālamaṇḍapiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6393, msdiv190"><i>“Ajjhogāhetvā sālavanaṃ,</i></a><br>
<a><i>sukato assamo mama;</i></a><br>
<a><i>Sālapupphehi sañchanno,</i></a><br>
<a><i>vasāmi vipine tadā.</i></a></p>
<p><a data-ref="sc2, ms20Ap1_6394, msdiv191"><i>Piyadassī ca bhagavā,</i></a><br>
<a><i>sayambhū aggapuggalo;</i></a><br>
<a><i>Vivekakāmo sambuddho,</i></a><br>
<a><i>sālavanamupāgami.</i></a></p>
<p><a data-ref="sc3, ms20Ap1_6395, msdiv192"><i>Assamā abhinikkhamma,</i></a><br>
<a><i>pavanaṃ agamāsahaṃ;</i></a><br>
<a><i>Mūlaphalaṃ gavesanto,</i></a><br>
<a><i>āhiṇḍāmi vane tadā.</i></a></p>
<p><a data-ref="sc4, ms20Ap1_6396, msdiv193"><i>Tatthaddasāsiṃ sambuddhaṃ,</i></a><br>
<a><i>piyadassiṃ mahāyasaṃ;</i></a><br>
<a><i>Sunisinnaṃ samāpannaṃ,</i></a><br>
<a><i>virocantaṃ mahāvane.</i></a></p>
<p><a data-ref="sc5, ms20Ap1_6397, msdiv194"><i>Catudaṇḍe ṭhapetvāna,</i></a><br>
<a><i>buddhassa uparī ahaṃ;</i></a><br>
<a><i>Maṇḍapaṃ sukataṃ katvā,</i></a><br>
<a><i>sālapupphehi chādayiṃ.</i></a></p>
<p><a data-ref="sc6, ms20Ap1_6398, msdiv195"><i>Sattāhaṃ dhārayitvāna,</i></a><br>
<a><i>maṇḍapaṃ sālachāditaṃ;</i></a><br>
<a><i>Tattha cittaṃ pasādetvā,</i></a><br>
<a><i>buddhaseṭṭhamavandahaṃ.</i></a></p>
<p><a data-ref="sc7, pts-vp-pli2.432, ms20Ap1_6399, msdiv196"><i>Bhagavā tamhi samaye,</i></a><br>
<a><i>vuṭṭhahitvā samādhito;</i></a><br>
<a><i>Yugamattaṃ pekkhamāno,</i></a><br>
<a><i>nisīdi purisuttamo.</i></a></p>
<p><a data-ref="sc8, ms20Ap1_6400, msdiv197"><i>Sāvako varuṇo nāma,</i></a><br>
<a><i>piyadassissa satthuno;</i></a><br>
<a><i>Vasīsatasahassehi,</i></a><br>
<a><i>upagacchi vināyakaṃ.</i></a></p>
<p><a data-ref="sc9, ms20Ap1_6401, msdiv198"><i>Piyadassī ca bhagavā,</i></a><br>
<a><i>lokajeṭṭho narāsabho;</i></a><br>
<a><i>Bhikkhusaṃghe nisīditvā,</i></a><br>
<a><i>sitaṃ pātukarī jino.</i></a></p>
<p><a data-ref="sc10, ms20Ap1_6402, msdiv199"><i>Anuruddho upaṭṭhāko,</i></a><br>
<a><i>piyadassissa satthuno;</i></a><br>
<a><i>Ekaṃsaṃ cīvaraṃ katvā,</i></a><br>
<a><i>apucchittha mahāmuniṃ.</i></a></p>
<p><a data-ref="sc11, ms20Ap1_6403, msdiv200"><i>‘Ko nu kho bhagavā hetu,</i></a><br>
<a><i>sitakammassa satthuno;</i></a><br>
<a><i>Kāraṇe vijjamānamhi,</i></a><br>
<a><i>satthā pātukare sitaṃ’.</i></a></p>
<p><a data-var="sālacchadanaṃ → pupphachadanaṃ (bj, sya1ed, sya2ed, pts-vp-pli1)" data-ref="sc12, ms20Ap1_6404, msdiv201"><i>‘Sattāhaṃ sālacchadanaṃ,</i></a><br>
<a><i>yo me dhāresi māṇavo;</i></a><br>
<a><i>Tassa kammaṃ saritvāna,</i></a><br>
<a><i>sitaṃ pātukariṃ ahaṃ.</i></a></p>
<p><a data-ref="sc13, ms20Ap1_6405, msdiv202"><i>Anokāsaṃ na passāmi,</i></a><br>
<a data-var="yattha → yantaṃ (sya1ed, sya2ed, pts-vp-pli1); yaṃ taṃ (mr)"><i>yattha puññaṃ vipaccati;</i></a><br>
<a><i>Devaloke manusse vā,</i></a><br>
<a><i>okāsova na sammati.</i></a></p>
<p><a data-ref="sc14, ms20Ap1_6406, msdiv203"><i>Devaloke vasantassa,</i></a><br>
<a><i>puññakammasamaṅgino;</i></a><br>
<a><i>Yāvatā parisā tassa,</i></a><br>
<a><i>sālacchannā bhavissati.</i></a></p>
<p><a data-ref="sc15, ms20Ap1_6407, msdiv204"><i>Tattha dibbehi naccehi,</i></a><br>
<a><i>gītehi vāditehi ca;</i></a><br>
<a><i>Ramissati sadā santo,</i></a><br>
<a><i>puññakammasamāhito.</i></a></p>
<p><a data-ref="sc16, ms20Ap1_6408, msdiv205"><i>Yāvatā parisā tassa,</i></a><br>
<a><i>gandhagandhī bhavissati;</i></a><br>
<a><i>Sālassa pupphavasso ca,</i></a><br>
<a><i>pavassissati tāvade.</i></a></p>
<p><a data-ref="sc17, ms20Ap1_6409, msdiv206"><i>Tato cutoyaṃ manujo,</i></a><br>
<a><i>mānusaṃ āgamissati;</i></a><br>
<a><i>Idhāpi sālacchadanaṃ,</i></a><br>
<a data-var="dharissati → dhariyati (bj); dhariyyati (pts-vp-pli1)"><i>sabbakālaṃ dharissati.</i></a></p>
<p><a data-ref="sc18, ms20Ap1_6410, msdiv207"><i>Idha naccañca gītañca,</i></a><br>
<a><i>sammatāḷasamāhitaṃ;</i></a><br>
<a><i>Parivāressanti maṃ niccaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc19, ms20Ap1_6411, msdiv208"><i>Uggacchante ca sūriye,</i></a><br>
<a><i>sālavassaṃ pavassati;</i></a><br>
<a><i>Puññakammena saṃyuttaṃ,</i></a><br>
<a><i>vassate sabbakālikaṃ.</i></a></p>
<p><a data-ref="sc20, ms20Ap1_6412, msdiv209"><i>Aṭṭhārase kappasate,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc21, ms20Ap1_6413, msdiv210"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc22, ms20Ap1_6414, msdiv211"><i>Dhammaṃ abhisamentassa,</i></a><br>
<a><i>sālacchannaṃ bhavissati;</i></a><br>
<a><i>Citake jhāyamānassa,</i></a><br>
<a><i>chadanaṃ tattha hessati’.</i></a></p>
<p><a data-ref="sc23, ms20Ap1_6415, msdiv212"><i>Vipākaṃ kittayitvāna,</i></a><br>
<a><i>piyadassī mahāmuni;</i></a><br>
<a><i>Parisāya dhammaṃ desesi,</i></a><br>
<a><i>tappento dhammavuṭṭhiyā.</i></a></p>
<p><a data-ref="sc24, pts-vp-pli2.433, ms20Ap1_6416, msdiv213"><i>Tiṃsakappāni devesu,</i></a><br>
<a><i>devarajjamakārayiṃ;</i></a><br>
<a><i>Saṭṭhi ca sattakkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc25, ms20Ap1_6417, msdiv214"><i>Devalokā idhāgantvā,</i></a><br>
<a><i>labhāmi vipulaṃ sukhaṃ;</i></a><br>
<a><i>Idhāpi sālacchadanaṃ,</i></a><br>
<a><i>maṇḍapassa idaṃ phalaṃ.</i></a></p>
<p><a data-ref="sc26, ms20Ap1_6418, msdiv215"><i>Ayaṃ pacchimako mayhaṃ,</i></a><br>
<a><i>carimo vattate bhavo;</i></a><br>
<a><i>Idhāpi sālacchadanaṃ,</i></a><br>
<a><i>hessati sabbakālikaṃ.</i></a></p>
<p><a data-ref="sc27, ms20Ap1_6419, msdiv216"><i>Mahāmuniṃ tosayitvā,</i></a><br>
<a><i>gotamaṃ sakyapuṅgavaṃ;</i></a><br>
<a><i>Pattomhi acalaṃ ṭhānaṃ,</i></a><br>
<a><i>hitvā jayaparājayaṃ.</i></a></p>
<p><a data-ref="sc28, ms20Ap1_6420, msdiv217"><i>Aṭṭhārase kappasate,</i></a><br>
<a><i>yaṃ buddhamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc29, ms20Ap1_6421, msdiv218"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc30, ms20Ap1_6422, msdiv219"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc31, ms20Ap1_6423, msdiv220"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (5158)</i></a></p>
</blockquote>
<p><a data-ref="sc32, ms20Ap1_6424"><i>Itthaṃ sudaṃ āyasmā sālamaṇḍapiyo thero imā gāthāyo abhāsitthāti.</i></a></p>
<p class="endsutta"><a data-ref="sc33, ms20Ap1_6425"><i>Sālamaṇḍapiyattherassāpadānaṃ dasamaṃ.</i></a></p>
<p class="endsection"><a data-ref="sc34, ms20Ap1_6426"><i>Paṃsukūlavaggo ekūnapaññāsamo.</i></a></p>
<p class="uddana-intro"><a data-ref="sc35, ms20Ap1_6427"><i>Tassuddānaṃ</i></a></p>
<blockquote class="uddanagatha">
<p><a data-ref="sc36, ms20Ap1_6428"><i>Paṃsukūlaṃ buddhasaññī,</i></a><br>
<a><i>bhisado ñāṇakittako;</i></a><br>
<a><i>Candanī dhātupūjī ca,</i></a><br>
<a><i>pulinuppādakopi ca.</i></a></p>
<p><a data-ref="sc37, ms20Ap1_6429"><i>Taraṇo dhammaruciko,</i></a><br>
<a><i>sālamaṇḍapiyo tathā;</i></a><br>
<a><i>Satāni dve honti gāthā,</i></a><br>
<a><i>ūnavīsatimeva ca.</i></a></p>
</blockquote>
</article>
</section>
</div>
</body>
</html>
