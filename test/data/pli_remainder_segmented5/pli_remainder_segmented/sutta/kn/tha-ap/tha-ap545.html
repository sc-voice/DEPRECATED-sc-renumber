<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap545">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddiyavagga</i></a></p>
<h1><a><i>3. Sīvalittheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7391, msdiv54"><i>“Padumuttaro nāma jino,</i></a><br>
<a><i>sabbadhammesu cakkhumā;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap1_7392, msdiv55"><i>Sīlaṃ tassa asaṅkheyyaṃ,</i></a><br>
<a><i>samādhi vajirūpamo;</i></a><br>
<a><i>Asaṅkheyyaṃ ñāṇavaraṃ,</i></a><br>
<a><i>vimutti ca anopamā.</i></a></p>
<p><a data-ref="sc3, ms20Ap1_7393, msdiv56"><i>Manujāmaranāgānaṃ,</i></a><br>
<a><i>brahmānañca samāgame;</i></a><br>
<a><i>Samaṇabrāhmaṇākiṇṇe,</i></a><br>
<a><i>dhammaṃ desesi nāyako.</i></a></p>
<p><a data-ref="sc4, ms20Ap1_7394, msdiv57"><i>Sasāvakaṃ mahālābhiṃ,</i></a><br>
<a><i>puññavantaṃ jutindharaṃ;</i></a><br>
<a><i>Ṭhapesi etadaggamhi,</i></a><br>
<a><i>parisāsu visārado.</i></a></p>
<p><a data-ref="sc5, ms20Ap1_7395, msdiv58"><i>Tadāhaṃ khattiyo āsiṃ,</i></a><br>
<a><i>nagare haṃsasavhaye;</i></a><br>
<a><i>Sutvā jinassa taṃ vākyaṃ,</i></a><br>
<a><i>sāvakassa guṇaṃ bahuṃ.</i></a></p>
<p><a data-ref="sc6, pts-vp-pli2.493, ms20Ap1_7396, msdiv59"><i>Nimantayitvā sattāhaṃ,</i></a><br>
<a><i>bhojayitvā sasāvakaṃ;</i></a><br>
<a><i>Mahādānaṃ daditvāna,</i></a><br>
<a><i>taṃ ṭhānamabhipatthayiṃ.</i></a></p>
<p><a data-ref="sc7, ms20Ap1_7397, msdiv60"><i>Tadā maṃ vinataṃ pāde,</i></a><br>
<a><i>disvāna purisāsabho;</i></a><br>
<a data-var="Sarena mahatā vīro → sussarena mahāvīro (bj); sarena mahatā dhīro (sya1ed, sya2ed); susarena mahāvīro (pts-vp-pli1)"><i>Sarena mahatā vīro,</i></a><br>
<a><i>idaṃ vacanamabravi.</i></a></p>
<p><a data-ref="sc8, ms20Ap1_7398, msdiv61"><i>‘Tato jinassa vacanaṃ,</i></a><br>
<a><i>sotukāmā mahājanā;</i></a><br>
<a><i>Devadānavagandhabbā,</i></a><br>
<a><i>brahmāno ca mahiddhikā’.</i></a></p>
<p><a data-ref="sc9, ms20Ap1_7399, msdiv62"><i>Samaṇabrāhmaṇā ceva,</i></a><br>
<a><i>namassiṃsu katañjalī;</i></a><br>
<a><i>‘Namo te purisājañña,</i></a><br>
<a><i>namo te purisuttama.</i></a></p>
<p><a data-ref="sc10, ms20Ap1_7400, msdiv63"><i>Khattiyena mahādānaṃ,</i></a><br>
<a data-var="sattāhikampi vo → sattahikaṃ hi vo (bj); sattāhakādhikaṃ (sya1ed, sya2ed); sattāhikaṃ vibho (pts-vp-pli1)"><i>dinnaṃ sattāhikampi vo;</i></a><br>
<a><i>Sotukāmā phalaṃ tassa,</i></a><br>
<a><i>byākarohi mahāmune’.</i></a></p>
<p><a data-ref="sc11, ms20Ap1_7401, msdiv64"><i>Tato avoca bhagavā,</i></a><br>
<a><i>‘suṇātha mama bhāsitaṃ;</i></a><br>
<a><i>Appameyyamhi buddhamhi,</i></a><br>
<a data-var="sasaṃghamhi patiṭṭhitā → saṅghamhi suppatiṭṭhitā (bj, pts-vp-pli1)"><i>sasaṃghamhi patiṭṭhitā.</i></a></p>
<p><a data-var="Dakkhiṇā tāya → dakkhiṇādāya (sya1ed, sya2ed, pts-vp-pli1)" data-ref="sc12, ms20Ap1_7402, msdiv65"><i>Dakkhiṇā tāya ko vattā,</i></a><br>
<a><i>appameyyaphalā hi sā;</i></a><br>
<a><i>Api ce sa mahābhogo,</i></a><br>
<a><i>ṭhānaṃ pattheti uttamaṃ.</i></a></p>
<p><a data-ref="sc13, ms20Ap1_7403, msdiv66"><i>Lābhī vipulalābhānaṃ,</i></a><br>
<a><i>yathā bhikkhu sudassano;</i></a><br>
<a><i>Tathāhampi bhaveyyanti,</i></a><br>
<a><i>lacchase taṃ anāgate.</i></a></p>
<p><a data-ref="sc14, ms20Ap1_7404, msdiv67"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc15, ms20Ap1_7405, msdiv68"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sīvali nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc16, ms20Ap1_7406, msdiv69"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsūpago ahaṃ.</i></a></p>
<p><a data-ref="sc17, ms20Ap1_7407, msdiv70"><i>Ekanavutito kappe,</i></a><br>
<a><i>vipassī lokanāyako;</i></a><br>
<a><i>Uppajji cārudassano,</i></a><br>
<a><i>sabbadhammavipassako.</i></a></p>
<p><a data-ref="sc18, ms20Ap1_7408, msdiv71"><i>Tadāhaṃ bandhumatiyaṃ,</i></a><br>
<a><i>kulassaññatarassa ca;</i></a><br>
<a><i>Dayito passito ceva,</i></a><br>
<a data-var="kammantavāvaṭo → kammantavyāvaṭo (bj); kammantabyāvaṭo (sya1ed, sya2ed, pts-vp-pli1)"><i>āsiṃ kammantavāvaṭo.</i></a></p>
<p><a data-ref="sc19, ms20Ap1_7409, msdiv72"><i>Tadā aññataro pūgo,</i></a><br>
<a><i>vipassissa mahesino;</i></a><br>
<a><i>Parivesaṃ akārayi,</i></a><br>
<a><i>mahantamativissutaṃ.</i></a></p>
<p><a data-ref="sc20, pts-vp-pli2.494, ms20Ap1_7410, msdiv73"><i>Niṭṭhite ca mahādāne,</i></a><br>
<a><i>daduṃ khajjakasañhitaṃ;</i></a><br>
<a><i>Navaṃ dadhiṃ madhuñceva,</i></a><br>
<a><i>vicinaṃ neva addasuṃ.</i></a></p>
<p><a data-ref="sc21, ms20Ap1_7411, msdiv74"><i>Tadāhaṃ taṃ gahetvāna,</i></a><br>
<a><i>navaṃ dadhiṃ madhumpi ca;</i></a><br>
<a><i>Kammassāmigharaṃ gacchiṃ,</i></a><br>
<a><i>tamesantā mamaddasuṃ.</i></a></p>
<p><a data-ref="sc22, ms20Ap1_7412, msdiv75"><i>Sahassamapi datvāna,</i></a><br>
<a><i>nālabhiṃsu ca taṃ dvayaṃ;</i></a><br>
<a><i>Tatohaṃ evaṃ cintesiṃ,</i></a><br>
<a><i>‘netaṃ hessati orakaṃ.</i></a></p>
<p><a data-ref="sc23, ms20Ap1_7413, msdiv76"><i>Yathā ime janā sabbe,</i></a><br>
<a><i>sakkaronti tathāgataṃ;</i></a><br>
<a><i>Ahampi kāraṃ kassāmi,</i></a><br>
<a><i>sasaṃghe lokanāyake’.</i></a></p>
<p><a data-ref="sc24, ms20Ap1_7414, msdiv77"><i>Tadāhamevaṃ cintetvā,</i></a><br>
<a><i>dadhiṃ madhuñca ekato;</i></a><br>
<a><i>Madditvā lokanāthassa,</i></a><br>
<a><i>sasaṃghassa adāsahaṃ.</i></a></p>
<p><a data-ref="sc25, ms20Ap1_7415, msdiv78"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc26, ms20Ap1_7416, msdiv79"><i>Punāhaṃ bārāṇasiyaṃ,</i></a><br>
<a><i>rājā hutvā mahāyaso;</i></a><br>
<a><i>Sattukassa tadā duṭṭho,</i></a><br>
<a><i>dvārarodhamakārayiṃ.</i></a></p>
<p><a data-var="tapassino → sapattino (bj)" data-ref="sc27, ms20Ap1_7417, msdiv80"><i>Tadā tapassino ruddhā,</i></a><br>
<a><i>ekāhaṃ rakkhitā ahuṃ;</i></a><br>
<a><i>Tato tassa vipākena,</i></a><br>
<a data-var="pāpatiṃ → papatiṃ (bj); pāpiṭṭhaṃ (sya1ed, sya2ed); pāpattaṃ (pts-vp-pli1, mr)"><i>pāpatiṃ nirayaṃ bhusaṃ.</i></a></p>
<p><a data-ref="sc28, ms20Ap1_7418, msdiv81"><i>Pacchime ca bhave dāni,</i></a><br>
<a><i>jātohaṃ koliye pure;</i></a><br>
<a><i>Suppavāsā ca me mātā,</i></a><br>
<a><i>mahāli licchavī pitā.</i></a></p>
<p><a data-ref="sc29, ms20Ap1_7419, msdiv82"><i>Khattiye puññakammena,</i></a><br>
<a><i>dvārarodhassa vāhasā;</i></a><br>
<a><i>Satta vassāni nivasiṃ,</i></a><br>
<a><i>mātukucchimhi dukkhito.</i></a></p>
<p><a data-ref="sc30, ms20Ap1_7420, msdiv83"><i>Sattāhaṃ dvāramūḷhohaṃ,</i></a><br>
<a><i>mahādukkhasamappito;</i></a><br>
<a><i>Mātā me chandadānena,</i></a><br>
<a><i>evaṃ āsi sudukkhitā.</i></a></p>
<p><a data-ref="sc31, ms20Ap1_7421, msdiv84"><i>Suvatthitohaṃ nikkhanto,</i></a><br>
<a><i>buddhena anukampito;</i></a><br>
<a><i>Nikkhantadivaseyeva,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc32, ms20Ap1_7422, msdiv85"><i>Upajjhā sāriputto me,</i></a><br>
<a><i>moggallāno mahiddhiko;</i></a><br>
<a><i>Kese oropayanto me,</i></a><br>
<a><i>anusāsi mahāmati.</i></a></p>
<p><a data-ref="sc33, pts-vp-pli2.495, ms20Ap1_7423, msdiv86"><i>Kesesu chijjamānesu,</i></a><br>
<a><i>arahattamapāpuṇiṃ;</i></a><br>
<a><i>Devā nāgā manussā ca,</i></a><br>
<a><i>paccaye upanenti me.</i></a></p>
<p><a data-ref="sc34, ms20Ap1_7424, msdiv87"><i>Padumuttaranāthañca,</i></a><br>
<a><i>vipassiñca vināyakaṃ;</i></a><br>
<a><i>Yaṃ pūjayiṃ pamudito,</i></a><br>
<a><i>paccayehi visesato.</i></a></p>
<p><a data-ref="sc35, ms20Ap1_7425, msdiv88"><i>Tato tesaṃ visesena,</i></a><br>
<a><i>kammānaṃ vipuluttamaṃ;</i></a><br>
<a><i>Lābhaṃ labhāmi sabbattha,</i></a><br>
<a><i>vane gāme jale thale.</i></a></p>
<p><a data-ref="sc36, ms20Ap1_7426, msdiv89"><i>Revataṃ dassanatthāya,</i></a><br>
<a><i>yadā yāti vināyako;</i></a><br>
<a><i>Tiṃsabhikkhusahassehi,</i></a><br>
<a><i>saha lokagganāyako.</i></a></p>
<p><a data-ref="sc37, ms20Ap1_7427, msdiv90"><i>Tadā devopaṇītehi,</i></a><br>
<a><i>mamatthāya mahāmati;</i></a><br>
<a><i>Paccayehi mahāvīro,</i></a><br>
<a><i>sasaṃgho lokanāyako.</i></a></p>
<p><a data-ref="sc38, ms20Ap1_7428, msdiv91"><i>Upaṭṭhito mayā buddho,</i></a><br>
<a><i>gantvā revatamaddasa;</i></a><br>
<a><i>Tato jetavanaṃ gantvā,</i></a><br>
<a><i>etadagge ṭhapesi maṃ.</i></a></p>
<p><a data-ref="sc39, ms20Ap1_7429, msdiv92"><i>‘Lābhīnaṃ sīvali aggo,</i></a><br>
<a><i>mama sissesu bhikkhavo’;</i></a><br>
<a><i>Sabbalokahito satthā,</i></a><br>
<a><i>kittayī parisāsu maṃ.</i></a></p>
<p><a data-ref="sc40, ms20Ap1_7430, msdiv93"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc41, ms20Ap1_7431, msdiv94"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc42, ms20Ap1_7432, msdiv95"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc43, ms20Ap1_7433"><i>Itthaṃ sudaṃ āyasmā sīvalithero imā gāthāyo abhāsitthāti.</i></a></p>
<p class="endsutta"><a data-ref="sc44, ms20Ap1_7434"><i>Sīvalittherassāpadānaṃ tatiyaṃ.</i></a></p>
</article>
</section>
</div>
</body>
</html>
