<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap133">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sobhitavagga</i></a></p>
<h1><a><i>1. Sobhitattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2182, msdiv1"><i>“Padumuttaro nāma jino,</i></a><br>
<a><i>lokajeṭṭho narāsabho;</i></a><br>
<a><i>Mahato janakāyassa,</i></a><br>
<a><i>deseti amataṃ padaṃ.</i></a></p>
<p><a data-ref="sc2, ms20Ap1_2183, msdiv2"><i>Tassāhaṃ vacanaṃ sutvā,</i></a><br>
<a data-var="vācāsabhimudīritaṃ → vācāsabhimudīrayiṃ (bj)"><i>vācāsabhimudīritaṃ;</i></a><br>
<a><i>Añjaliṃ paggahetvāna,</i></a><br>
<a><i>ekaggo āsahaṃ tadā.</i></a></p>
<p><a data-ref="sc3, pts-vp-pli1.164, ms20Ap1_2184, msdiv3"><i>‘Yathā samuddo udadhīnamaggo,</i></a><br>
<a><i>Nerū nagānaṃ pavaro siluccayo;</i></a><br>
<a><i>Tatheva ye cittavasena vattare’,</i></a><br>
<a><i>Na buddhañāṇassa kalaṃ upenti te.</i></a></p>
<p><a data-var="Dhammavidhiṃ → dhamme vidhiṃ (bj, pts-vp-pli1)" data-ref="sc4, ms20Ap1_2185, msdiv4"><i>Dhammavidhiṃ ṭhapetvāna,</i></a><br>
<a><i>buddho kāruṇiko isi;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc5, ms20Ap1_2186, msdiv5"><i>‘Yo so ñāṇaṃ pakittesi,</i></a><br>
<a><i>buddhamhi lokanāyake;</i></a><br>
<a><i>Kappānaṃ satasahassaṃ,</i></a><br>
<a><i>duggatiṃ na gamissati.</i></a></p>
<p><a data-ref="sc6, ms20Ap1_2187, msdiv6"><i>Kilese jhāpayitvāna,</i></a><br>
<a><i>ekaggo susamāhito;</i></a><br>
<a><i>Sobhito nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc7, ms20Ap1_2188, msdiv7"><i>Paññāse kappasahasse,</i></a><br>
<a data-var="yasuggatā → samuggatā (sya1ed, sya2ed, pts-vp-pli1)"><i>sattevāsuṃ yasuggatā;</i></a><br>
<a><i>Sattaratanasampannā,</i></a><br>
<a><i>cakkavattī mahabbalā.</i></a></p>
<p><a data-ref="sc8, ms20Ap1_2189, msdiv8"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc9, ms20Ap1_2190, msdiv9"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc10, ms20Ap1_2191"><i>Itthaṃ sudaṃ āyasmā sobhito thero imā gāthāyo abhāsitthāti.</i></a></p>
<p class="endsutta"><a data-ref="sc11, ms20Ap1_2192"><i>Sobhitattherassāpadānaṃ paṭhamaṃ.</i></a></p>
</article>
</section>
</div>
</body>
</html>
