<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap434">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Ekavihārivagga</i></a></p>
<h1><a><i>2. Ekasaṅkhiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5678, msdiv13"><i>“Vipassino bhagavato,</i></a><br>
<a><i>mahābodhimaho ahu;</i></a><br>
<a><i>Mahājanā samāgamma,</i></a><br>
<a><i>pūjenti bodhimuttamaṃ.</i></a></p>
<p><a data-ref="sc2, ms20Ap1_5679, msdiv14"><i>Na hi taṃ orakaṃ maññe,</i></a><br>
<a><i>buddhaseṭṭho bhavissati;</i></a><br>
<a><i>Yassāyaṃ īdisā bodhi,</i></a><br>
<a data-var="pūjanīyā → pūjaniyo ca (bj); pūjanīyova (sya1ed, sya2ed); yassāyamedisā bodhi pūjanīyā va (pts-vp-pli1)"><i>pūjanīyā ca satthuno.</i></a></p>
<p><a data-ref="sc3, ms20Ap1_5680, msdiv15"><i>Tato saṅkhaṃ gahetvāna,</i></a><br>
<a><i>bodhirukkhamupaṭṭhahiṃ;</i></a><br>
<a><i>Dhamanto sabbadivasaṃ,</i></a><br>
<a><i>avandiṃ bodhimuttamaṃ.</i></a></p>
<p><a data-ref="sc4, ms20Ap1_5681, msdiv16"><i>Āsannake kataṃ kammaṃ,</i></a><br>
<a><i>devalokaṃ apāpayī;</i></a><br>
<a><i>Kaḷevaraṃ me patitaṃ,</i></a><br>
<a><i>devaloke ramāmahaṃ.</i></a></p>
<p><a data-ref="sc5, ms20Ap1_5682, msdiv17"><i>Saṭṭhituriyasahassāni,</i></a><br>
<a><i>tuṭṭhahaṭṭhā pamoditā;</i></a><br>
<a><i>Sadā mayhaṃ upaṭṭhanti,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc6, ms20Ap1_5683, msdiv18"><i>Ekasattatime kappe,</i></a><br>
<a><i>rājā āsiṃ sudassano;</i></a><br>
<a><i>Cāturanto vijitāvī,</i></a><br>
<a><i>jambumaṇḍassa issaro.</i></a></p>
<p><a data-var="turiyā → tūrā (bj, mr); turyā (pts-vp-pli1)" data-ref="sc7, ms20Ap1_5684, msdiv19"><i>Tato aṅgasatā turiyā,</i></a><br>
<a><i>parivārenti maṃ sadā;</i></a><br>
<a><i>Anubhomi sakaṃ kammaṃ,</i></a><br>
<a><i>upaṭṭhānassidaṃ phalaṃ.</i></a></p>
<p><a data-ref="sc8, ms20Ap1_5685, msdiv20"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a><i>Mātukucchigatassāpi,</i></a><br>
<a><i>vajjare bheriyo sadā.</i></a></p>
<p><a data-ref="sc9, ms20Ap1_5686, msdiv21"><i>Upaṭṭhitvāna sambuddhaṃ,</i></a><br>
<a><i>anubhutvāna sampadā;</i></a><br>
<a><i>Sivaṃ sukhemaṃ amataṃ,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc10, ms20Ap1_5687, msdiv22"><i>Ekanavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc11, ms20Ap1_5688, msdiv23"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc12, ms20Ap1_5689, msdiv24"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc13, ms20Ap1_5690, msdiv25"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc14, ms20Ap1_5691"><i>Itthaṃ sudaṃ āyasmā ekasaṅkhiyo thero imā gāthāyo abhāsitthāti.</i></a></p>
<p class="endsutta"><a data-ref="sc15, ms20Ap1_5692"><i>Ekasaṅkhiyattherassāpadānaṃ dutiyaṃ.</i></a></p>
</article>
</section>
</div>
</body>
</html>
