<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap9">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a data-var="9 Aññāsikoṇḍaññattheraapadāna → aññākoṇḍaññattherāpadānaṃ (bj, sya1ed, sya2ed); aññākondaññattherāpadānaṃ (pts-vp-pli1)"><i>9 Aññāsikoṇḍaññattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_616, msdiv596"><i>“Padumuttarasambuddhaṃ,</i></a><br>
<a><i>lokajeṭṭhaṃ vināyakaṃ;</i></a><br>
<a><i>Buddhabhūmimanuppattaṃ,</i></a><br>
<a><i>paṭhamaṃ addasaṃ ahaṃ.</i></a></p>
<p><a data-ref="sc2, ms20Ap1_617, msdiv597"><i>Yāvatā bodhiyā mūle,</i></a><br>
<a><i>yakkhā sabbe samāgatā;</i></a><br>
<a><i>Sambuddhaṃ parivāretvā,</i></a><br>
<a><i>vandanti pañjalīkatā.</i></a></p>
<p><a data-ref="sc3, pts-vp-pli1.49, ms20Ap1_618, msdiv598"><i>Sabbe devā tuṭṭhamanā,</i></a><br>
<a><i>ākāse sañcaranti te;</i></a><br>
<a><i>Buddho ayaṃ anuppatto,</i></a><br>
<a><i>andhakāratamonudo.</i></a></p>
<p><a data-ref="sc4, ms20Ap1_619, msdiv599"><i>Tesaṃ hāsaparetānaṃ,</i></a><br>
<a><i>mahānādo avattatha;</i></a><br>
<a><i>Kilese jhāpayissāma,</i></a><br>
<a><i>sammāsambuddhasāsane.</i></a></p>
<p><a data-ref="sc5, ms20Ap1_620, msdiv600"><i>Devānaṃ giramaññāya,</i></a><br>
<a><i>vācāsabhimudīrihaṃ;</i></a><br>
<a><i>Haṭṭho haṭṭhena cittena,</i></a><br>
<a><i>ādibhikkhamadāsahaṃ.</i></a></p>
<p><a data-ref="sc6, ms20Ap1_621, msdiv601"><i>Mama saṅkappamaññāya,</i></a><br>
<a><i>satthā loke anuttaro;</i></a><br>
<a><i>Devasaṅghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc7, ms20Ap1_622, msdiv602"><i>Sattāhaṃ abhinikkhamma,</i></a><br>
<a><i>bodhiṃ ajjhagamaṃ ahaṃ;</i></a><br>
<a><i>Idaṃ me paṭhamaṃ bhattaṃ,</i></a><br>
<a><i>brahmacārissa yāpanaṃ.</i></a></p>
<p><a data-ref="sc8, ms20Ap1_623, msdiv603"><i>Tusitā hi idhāgantvā,</i></a><br>
<a><i>yo me bhikkhaṃ upānayi;</i></a><br>
<a><i>Tamahaṃ kittayissāmi,</i></a><br>
<a><i>suṇotha mama bhāsato.</i></a></p>
<p><a data-var="Tiṃsakappasahassāni → tiṃsamatte kappasahasse (sya1ed, sya2ed, mr); tiṃsakappasahassena (pts-vp-pli1)" data-ref="sc9, ms20Ap1_624, msdiv604"><i>Tiṃsakappasahassāni,</i></a><br>
<a><i>devarajjaṃ karissati;</i></a><br>
<a><i>Sabbe deve abhibhotvā,</i></a><br>
<a><i>tidivaṃ āvasissati.</i></a></p>
<p><a data-ref="sc10, ms20Ap1_625, msdiv605"><i>Devalokā cavitvāna,</i></a><br>
<a><i>manussattaṃ gamissati;</i></a><br>
<a><i>Sahassadhā cakkavattī,</i></a><br>
<a><i>tattha rajjaṃ karissati.</i></a></p>
<p><a data-ref="sc11, ms20Ap1_626, msdiv606"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc12, ms20Ap1_627, msdiv607"><i>Tidasā so cavitvāna,</i></a><br>
<a><i>manussattaṃ gamissati;</i></a><br>
<a><i>Agārā pabbajitvāna,</i></a><br>
<a><i>chabbassāni vasissati.</i></a></p>
<p><a data-ref="sc13, ms20Ap1_628, msdiv608"><i>‘Tato sattamake vasse,</i></a><br>
<a><i>buddho saccaṃ kathessati;</i></a><br>
<a><i>Koṇḍañño nāma nāmena,</i></a><br>
<a><i>paṭhamaṃ sacchikāhiti’.</i></a></p>
<p><a data-ref="sc14, ms20Ap1_629, msdiv609"><i>Nikkhantenānupabbajiṃ,</i></a><br>
<a><i>padhānaṃ sukataṃ mayā;</i></a><br>
<a><i>Kilese jhāpanatthāya,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc15, ms20Ap1_630, msdiv610"><i>Abhigantvāna sabbaññū,</i></a><br>
<a><i>buddho loke sadevake;</i></a><br>
<a data-var="migāraññe → iminā me mahāraññaṃ (sya1ed, sya2ed); iminā me migāraññe (pts-vp-pli1); iminā me migāraññaṃ (mr)"><i>Isināme migāraññe,</i></a><br>
<a><i>amatabherimāhani.</i></a></p>
<p><a data-ref="sc16, ms20Ap1_631, msdiv611"><i>So dāni patto amataṃ,</i></a><br>
<a><i>santipadamanuttaraṃ;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc17, pts-vp-pli1.50, ms20Ap1_632, msdiv612"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="aññāsikoṇḍañño → aññātakoṇḍañño (si); aññākoṇḍañño (sya1ed, sya2ed, pts-vp-pli1)" data-ref="sc18, ms20Ap1_633"><i>Itthaṃ sudaṃ āyasmā aññāsikoṇḍañño thero imā gāthāyo abhāsitthāti.</i></a></p>
<p class="endsutta"><a data-ref="sc19, ms20Ap1_634"><i>Aññāsikoṇḍaññattherassāpadānaṃ sattamaṃ.</i></a></p>
</article>
</section>
</div>
</body>
</html>
