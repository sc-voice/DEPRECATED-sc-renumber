<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap471">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sālakusumiyavagga</i></a></p>
<h1><a data-var="9 Sayampaṭibhāniyattheraapadāna → sayampaṭibhāṇiyattherāpadānaṃ (bj, sya1ed, sya2ed)"><i>9 Sayampaṭibhāniyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6030, msdiv45"><i>“Kakudhaṃ vilasantaṃva,</i></a><br>
<a><i>devadevaṃ narāsabhaṃ;</i></a><br>
<a><i>Rathiyaṃ paṭipajjantaṃ,</i></a><br>
<a><i>ko disvā na pasīdati.</i></a></p>
<p><a data-ref="sc2, ms20Ap1_6031, msdiv46"><i>Tamandhakāraṃ nāsetvā,</i></a><br>
<a><i>santāretvā bahuṃ janaṃ;</i></a><br>
<a><i>Ñāṇālokena jotantaṃ,</i></a><br>
<a><i>ko disvā na pasīdati.</i></a></p>
<p><a data-ref="sc3, ms20Ap1_6032, msdiv47"><i>Vasīsatasahassehi,</i></a><br>
<a><i>nīyantaṃ lokanāyakaṃ;</i></a><br>
<a><i>Uddharantaṃ bahū satte,</i></a><br>
<a><i>ko disvā na pasīdati.</i></a></p>
<p><a data-var="Āhanantaṃ → āhanitvā (sya1ed, sya2ed, mr)" data-ref="sc4, ms20Ap1_6033, msdiv48"><i>Āhanantaṃ dhammabheriṃ,</i></a><br>
<a><i>maddantaṃ titthiye gaṇe;</i></a><br>
<a><i>Sīhanādaṃ vinadantaṃ,</i></a><br>
<a><i>ko disvā na pasīdati.</i></a></p>
<p><a data-ref="sc5, ms20Ap1_6034, msdiv49"><i>Yāvatā brahmalokato,</i></a><br>
<a><i>āgantvāna sabrahmakā;</i></a><br>
<a><i>Pucchanti nipuṇe pañhe,</i></a><br>
<a><i>ko disvā na pasīdati.</i></a></p>
<p><a data-ref="sc6, ms20Ap1_6035, msdiv50"><i>Yassañjaliṃ karitvāna,</i></a><br>
<a><i>āyācanti sadevakā;</i></a><br>
<a><i>Tena puññaṃ anubhonti,</i></a><br>
<a><i>ko disvā na pasīdati.</i></a></p>
<p><a data-ref="sc7, ms20Ap1_6036, msdiv51"><i>Sabbe janā samāgantvā,</i></a><br>
<a><i>sampavārenti cakkhumaṃ;</i></a><br>
<a><i>Na vikampati ajjhiṭṭho,</i></a><br>
<a><i>ko disvā na pasīdati.</i></a></p>
<p><a data-ref="sc8, ms20Ap1_6037, msdiv52"><i>Nagaraṃ pavisato yassa,</i></a><br>
<a><i>ravanti bheriyo bahū;</i></a><br>
<a><i>Vinadanti gajā mattā,</i></a><br>
<a><i>ko disvā na pasīdati.</i></a></p>
<p><a data-var="Vīthiyā → rathiyā (bj)" data-ref="sc9, ms20Ap1_6038, msdiv53"><i>Vīthiyā gacchato yassa,</i></a><br>
<a><i>sabbābhā jotate sadā;</i></a><br>
<a><i>Abbhunnatā samā honti,</i></a><br>
<a><i>ko disvā na pasīdati.</i></a></p>
<p><a data-ref="sc10, pts-vp-pli2.411, ms20Ap1_6039, msdiv54"><i>Byāharantassa buddhassa,</i></a><br>
<a><i>cakkavāḷampi suyyati;</i></a><br>
<a><i>Sabbe satte viññāpeti,</i></a><br>
<a><i>ko disvā na pasīdati.</i></a></p>
<p><a data-ref="sc11, ms20Ap1_6040, msdiv55"><i>Satasahassito kappe,</i></a><br>
<a><i>yaṃ buddhamabhikittayiṃ;</i></a><br>
<a><i>Duggatiṃ nābhijānāmi,</i></a><br>
<a><i>kittanāya idaṃ phalaṃ.</i></a></p>
<p><a data-ref="sc12, ms20Ap1_6041, msdiv56"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc13, ms20Ap1_6042, msdiv57"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc14, ms20Ap1_6043, msdiv58"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="sayampaṭibhāniyo → sayampaṭibhāṇiyo (bj, sya1ed, sya2ed); sayaṃpaṭibhāniyo (pts-vp-pli1)" data-ref="sc15, ms20Ap1_6044"><i>Itthaṃ sudaṃ āyasmā sayampaṭibhāniyo thero imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap1_6045"><i>Sayampaṭibhāniyattherassāpadānaṃ navamaṃ.</i></a></p>
</article>
</section>
</div>
</body>
</html>
