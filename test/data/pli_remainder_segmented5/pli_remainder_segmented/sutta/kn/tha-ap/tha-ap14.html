<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap14">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a><i>2. Ekatthambhikattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.56, ms20Ap1_710, msdiv13"><i>“Siddhatthassa bhagavato,</i></a><br>
<a><i>mahāpūgagaṇo ahu;</i></a><br>
<a><i>Saraṇaṃ gatā ca te buddhaṃ,</i></a><br>
<a><i>saddahanti tathāgataṃ.</i></a></p>
<p><a data-ref="sc2, ms20Ap1_711, msdiv14"><i>Sabbe saṅgamma mantetvā,</i></a><br>
<a><i>māḷaṃ kubbanti satthuno;</i></a><br>
<a><i>Ekatthambhaṃ alabhantā,</i></a><br>
<a><i>vicinanti brahāvane.</i></a></p>
<p><a data-ref="sc3, ms20Ap1_712, msdiv15"><i>Tehaṃ araññe disvāna,</i></a><br>
<a><i>upagamma gaṇaṃ tadā;</i></a><br>
<a><i>Añjaliṃ paggahetvāna,</i></a><br>
<a><i>paripucchiṃ gaṇaṃ ahaṃ.</i></a></p>
<p><a data-ref="sc4, ms20Ap1_713, msdiv16"><i>Te me puṭṭhā viyākaṃsu,</i></a><br>
<a><i>sīlavanto upāsakā;</i></a><br>
<a><i>Māḷaṃ mayaṃ kattukāmā,</i></a><br>
<a><i>ekatthambho na labbhati.</i></a></p>
<p><a data-ref="sc5, ms20Ap1_714, msdiv17"><i>Ekatthambhaṃ mamaṃ detha,</i></a><br>
<a><i>ahaṃ dassāmi satthuno;</i></a><br>
<a><i>Āharissāmahaṃ thambhaṃ,</i></a><br>
<a data-var="bhavantu te → bhavantu vo (bj); bhavātha vo (?)"><i>appossukkā bhavantu te.</i></a></p>
<p><a data-ref="sc6, ms20Ap1_715, msdiv18"><i>Te me thambhaṃ pavecchiṃsu,</i></a><br>
<a><i>pasannā tuṭṭhamānasā;</i></a><br>
<a><i>Tato paṭinivattitvā,</i></a><br>
<a><i>agamaṃsu sakaṃ gharaṃ.</i></a></p>
<p><a data-ref="sc7, ms20Ap1_716, msdiv19"><i>Aciraṃ gate pūgagaṇe,</i></a><br>
<a><i>thambhaṃ ahāsahaṃ tadā;</i></a><br>
<a><i>Haṭṭho haṭṭhena cittena,</i></a><br>
<a><i>paṭhamaṃ ussapesahaṃ.</i></a></p>
<p><a data-ref="sc8, ms20Ap1_717, msdiv20"><i>Tena cittappasādena,</i></a><br>
<a><i>Vimānaṃ upapajjahaṃ;</i></a><br>
<a><i>Ubbiddhaṃ bhavanaṃ mayhaṃ,</i></a><br>
<a data-var="Sattabhūmaṃ → satabhūmaṃ (bj, mr); satabhūmi (pts-vp-pli1)"><i>Sattabhūmaṃ samuggataṃ.</i></a></p>
<p><a data-ref="sc9, ms20Ap1_718, msdiv21"><i>Vajjamānāsu bherīsu,</i></a><br>
<a><i>paricāremahaṃ sadā;</i></a><br>
<a><i>Pañcapaññāsakappamhi,</i></a><br>
<a><i>rājā āsiṃ yasodharo.</i></a></p>
<p><a data-ref="sc10, ms20Ap1_719, msdiv22"><i>Tatthāpi bhavanaṃ mayhaṃ,</i></a><br>
<a><i>sattabhūmaṃ samuggataṃ;</i></a><br>
<a><i>Kūṭāgāravarūpetaṃ,</i></a><br>
<a><i>ekatthambhaṃ manoramaṃ.</i></a></p>
<p><a data-ref="sc11, ms20Ap1_720, msdiv23"><i>Ekavīsatikappamhi,</i></a><br>
<a><i>udeno nāma khattiyo;</i></a><br>
<a><i>Tatrāpi bhavanaṃ mayhaṃ,</i></a><br>
<a><i>sattabhūmaṃ samuggataṃ.</i></a></p>
<p><a data-ref="sc12, ms20Ap1_721, msdiv24"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a data-var="Anubhomi sukhaṃ sabbaṃ → anubhomi sabbametaṃ (sya1ed, sya2ed, pts-vp-pli1)"><i>Anubhomi sukhaṃ sabbaṃ,</i></a><br>
<a><i>ekatthambhassidaṃ phalaṃ.</i></a></p>
<p><a data-ref="sc13, pts-vp-pli1.57, ms20Ap1_722, msdiv25"><i>Catunnavutito kappe,</i></a><br>
<a><i>yaṃ thambhamadadaṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>ekatthambhassidaṃ phalaṃ.</i></a></p>
<p><a data-ref="sc14, ms20Ap1_723, msdiv26"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc15, ms20Ap1_724"><i>Itthaṃ sudaṃ āyasmā ekatthambhiko thero imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap1_725"><i>Ekatthambhikattherassāpadānaṃ dutiyaṃ.</i></a></p>
</article>
</section>
</div>
</body>
</html>
