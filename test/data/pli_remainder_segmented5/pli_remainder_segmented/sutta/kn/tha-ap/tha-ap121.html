<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap121">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Mahāparivāravagga</i></a></p>
<h1><a><i>9. Paccupaṭṭhānasaññakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2028, msdiv72"><i>“Atthadassimhi sugate,</i></a><br>
<a><i>nibbute samanantarā;</i></a><br>
<a><i>Yakkhayoniṃ upapajjiṃ,</i></a><br>
<a><i>yasaṃ patto cahaṃ tadā.</i></a></p>
<p><a data-ref="sc2, ms20Ap1_2029, msdiv73"><i>Dulladdhaṃ vata me āsi,</i></a><br>
<a><i>duppabhātaṃ duruṭṭhitaṃ;</i></a><br>
<a><i>Yaṃ me bhoge vijjamāne,</i></a><br>
<a><i>parinibbāyi cakkhumā.</i></a></p>
<p><a data-ref="sc3, ms20Ap1_2030, msdiv74"><i>Mama saṅkappamaññāya,</i></a><br>
<a><i>sāgaro nāma sāvako;</i></a><br>
<a><i>Mamuddharitukāmo so,</i></a><br>
<a><i>āgacchi mama santikaṃ.</i></a></p>
<p><a data-ref="sc4, ms20Ap1_2031, msdiv75"><i>Kiṃ nu socasi mā bhāyi,</i></a><br>
<a><i>cara dhammaṃ sumedhasa;</i></a><br>
<a><i>Anuppadinnā buddhena,</i></a><br>
<a><i>sabbesaṃ bījasampadā.</i></a></p>
<p><a data-ref="sc5, ms20Ap1_2032, msdiv76"><i>Yo ce pūjeyya sambuddhaṃ,</i></a><br>
<a><i>tiṭṭhantaṃ lokanāyakaṃ;</i></a><br>
<a><i>Dhātuṃ sāsapamattampi,</i></a><br>
<a><i>nibbutassāpi pūjaye.</i></a></p>
<p><a data-ref="sc6, ms20Ap1_2033, msdiv77"><i>Same cittappasādamhi,</i></a><br>
<a><i>samaṃ puññaṃ mahaggataṃ;</i></a><br>
<a><i>Tasmā thūpaṃ karitvāna,</i></a><br>
<a><i>pūjehi jinadhātuyo.</i></a></p>
<p><a data-ref="sc7, ms20Ap1_2034, msdiv78"><i>Sāgarassa vaco sutvā,</i></a><br>
<a><i>buddhathūpaṃ akāsahaṃ;</i></a><br>
<a><i>Pañcavasse paricariṃ,</i></a><br>
<a><i>munino thūpamuttamaṃ.</i></a></p>
<p><a data-ref="sc8, ms20Ap1_2035, msdiv79"><i>Tena kammena dvipadinda,</i></a><br>
<a><i>lokajeṭṭha narāsabha;</i></a><br>
<a><i>Sampattiṃ anubhotvāna,</i></a><br>
<a><i>arahattamapāpuṇiṃ.</i></a></p>
<p><a data-ref="sc9, ms20Ap1_2036, msdiv80"><i>Bhūripaññā ca cattāro,</i></a><br>
<a><i>sattakappasate ito;</i></a><br>
<a><i>Sattaratanasampannā,</i></a><br>
<a><i>cakkavattī mahabbalā.</i></a></p>
<p><a data-ref="sc10, ms20Ap1_2037, msdiv81"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc11, ms20Ap1_2038"><i>Itthaṃ sudaṃ āyasmā paccupaṭṭhānasaññako thero imā gāthāyo abhāsitthāti.</i></a></p>
<p class="endsutta"><a data-ref="sc12, ms20Ap1_2039"><i>Paccupaṭṭhānasaññakattherassāpadānaṃ navamaṃ.</i></a></p>
</article>
</section>
</div>
</body>
</html>
