<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap430">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sakiṃsammajjakavagga</i></a></p>
<h1><a><i>8. Sucintitattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5590, msdiv107"><i>“Nagare haṃsavatiyā,</i></a><br>
<a><i>ahosiṃ kassako tadā;</i></a><br>
<a><i>Kasikammena jīvāmi,</i></a><br>
<a><i>tena posemi dārake.</i></a></p>
<p><a data-ref="sc2, pts-vp-pli2.386, ms20Ap1_5591, msdiv108"><i>Susampannaṃ tadā khettaṃ,</i></a><br>
<a data-var="phalinaṃ → phalitaṃ (bj, pts-vp-pli1)"><i>Dhaññaṃ me phalinaṃ ahu;</i></a><br>
<a><i>Pākakāle ca sampatte,</i></a><br>
<a><i>Evaṃ cintesahaṃ tadā.</i></a></p>
<p><a data-ref="sc3, ms20Ap1_5592, msdiv109"><i>Nacchannaṃ nappatirūpaṃ,</i></a><br>
<a><i>jānantassa guṇāguṇaṃ;</i></a><br>
<a><i>Yohaṃ saṃghe adatvāna,</i></a><br>
<a data-var="bhuñjeyya ce tadā → bhuñjeyyamattanā (sya1ed, sya2ed); bhuñjeyyamaṃ tadā (pts-vp-pli1)"><i>aggaṃ bhuñjeyya ce tadā.</i></a></p>
<p><a data-ref="sc4, ms20Ap1_5593, msdiv110"><i>Ayaṃ buddho asamasamo,</i></a><br>
<a><i>dvattiṃsavaralakkhaṇo;</i></a><br>
<a><i>Tato pabhāvito saṃgho,</i></a><br>
<a><i>puññakkhetto anuttaro.</i></a></p>
<p><a data-ref="sc5, ms20Ap1_5594, msdiv111"><i>Tattha dassāmahaṃ dānaṃ,</i></a><br>
<a><i>navasassaṃ pure pure;</i></a><br>
<a><i>Evāhaṃ cintayitvāna,</i></a><br>
<a data-var="pīṇitamānaso → pītika … (sya1ed, sya2ed)"><i>haṭṭho pīṇitamānaso.</i></a></p>
<p><a data-ref="sc6, ms20Ap1_5595, msdiv112"><i>Khettato dhaññamāhatvā,</i></a><br>
<a><i>sambuddhaṃ upasaṅkamiṃ;</i></a><br>
<a><i>Upasaṅkamma sambuddhaṃ,</i></a><br>
<a><i>lokajeṭṭhaṃ narāsabhaṃ;</i></a><br>
<a><i>Vanditvā satthuno pāde,</i></a><br>
<a><i>idaṃ vacanamabraviṃ.</i></a></p>
<p><a data-ref="sc7, ms20Ap1_5596, msdiv113"><i>‘Navasassañca sampannaṃ,</i></a><br>
<a data-var="āyāgosi → āyogo pi (bj); idha hosi (sya1ed, sya2ed); āyāgo pi (pts-vp-pli1)"><i>āyāgosi ca tvaṃ mune;</i></a><br>
<a><i>Anukampamupādāya,</i></a><br>
<a><i>adhivāsehi cakkhuma’.</i></a></p>
<p><a data-ref="sc8, ms20Ap1_5597, msdiv114"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Mama saṅkappamaññāya,</i></a><br>
<a><i>idaṃ vacanamabravi.</i></a></p>
<p><a data-ref="sc9, ms20Ap1_5598, msdiv115"><i>‘Cattāro ca paṭipannā,</i></a><br>
<a><i>cattāro ca phale ṭhitā;</i></a><br>
<a><i>Esa saṃgho ujubhūto,</i></a><br>
<a><i>paññāsīlasamāhito;</i></a><br>
<a><i>Yajantānaṃ manussānaṃ,</i></a><br>
<a><i>puññapekkhāna pāṇinaṃ.</i></a></p>
<p><a data-ref="sc10, ms20Ap1_5599, msdiv116"><i>Karotopadhikaṃ puññaṃ,</i></a><br>
<a><i>saṃghe dinnaṃ mahapphalaṃ;</i></a><br>
<a data-var="saṃgheva → saṅghe (bj); saṅghe ca (sya1ed, sya2ed, pts-vp-pli1)"><i>Tasmiṃ saṃgheva dātabbaṃ,</i></a><br>
<a><i>tava sassaṃ tathetaraṃ.</i></a></p>
<p><a data-ref="sc11, ms20Ap1_5600, msdiv117"><i>Saṃghato uddisitvāna,</i></a><br>
<a><i>bhikkhū netvāna saṃgharaṃ;</i></a><br>
<a><i>Paṭiyattaṃ ghare santaṃ,</i></a><br>
<a><i>bhikkhusaṃghassa dehi tvaṃ’.</i></a></p>
<p><a data-ref="sc12, ms20Ap1_5601, msdiv118"><i>Saṃghato uddisitvāna,</i></a><br>
<a><i>bhikkhū netvāna saṃgharaṃ;</i></a><br>
<a><i>Yaṃ ghare paṭiyattaṃ me,</i></a><br>
<a><i>bhikkhusaṃghassadāsahaṃ.</i></a></p>
<p><a data-ref="sc13, ms20Ap1_5602, msdiv119"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc14, ms20Ap1_5603, msdiv120"><i>Tattha me sukataṃ byamhaṃ,</i></a><br>
<a><i>sovaṇṇaṃ sappabhassaraṃ;</i></a><br>
<a><i>Saṭṭhiyojanamubbedhaṃ,</i></a><br>
<a><i>tiṃsayojanavitthataṃ.</i></a></p>
</blockquote>
<p class="endsutta"><a data-ref="sc15, ms20Ap1_5604"><i>Ekūnavīsatimaṃ bhāṇavāraṃ.</i></a></p>
<blockquote class="gatha">
<p><a data-ref="sc16, ms20Ap1_5605, msdiv121"><i>Ākiṇṇaṃ bhavanaṃ mayhaṃ,</i></a><br>
<a><i>nārīgaṇasamākulaṃ;</i></a><br>
<a><i>Tattha bhutvā pivitvā ca,</i></a><br>
<a><i>vasāmi tidase ahaṃ.</i></a></p>
<p><a data-ref="sc17, ms20Ap1_5606, msdiv122"><i>Satānaṃ tīṇikkhattuñca,</i></a><br>
<a><i>devarajjamakārayiṃ;</i></a><br>
<a><i>Satānaṃ pañcakkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc18, pts-vp-pli2.387, ms20Ap1_5607, msdiv123"><i>Bhavābhave saṃsaranto,</i></a><br>
<a><i>labhāmi amitaṃ dhanaṃ;</i></a><br>
<a><i>Bhoge me ūnatā natthi,</i></a><br>
<a><i>navasassassidaṃ phalaṃ.</i></a></p>
<p><a data-ref="sc19, ms20Ap1_5608, msdiv124"><i>Hatthiyānaṃ assayānaṃ,</i></a><br>
<a><i>sivikaṃ sandamānikaṃ;</i></a><br>
<a data-var="sabbamevetaṃ → sabbametampi (mr)"><i>Labhāmi sabbamevetaṃ,</i></a><br>
<a><i>navasassassidaṃ phalaṃ.</i></a></p>
<p><a data-ref="sc20, ms20Ap1_5609, msdiv125"><i>Navavatthaṃ navaphalaṃ,</i></a><br>
<a><i>navaggarasabhojanaṃ;</i></a><br>
<a><i>Labhāmi sabbamevetaṃ,</i></a><br>
<a><i>navasassassidaṃ phalaṃ.</i></a></p>
<p><a data-ref="sc21, ms20Ap1_5610, msdiv126"><i>Koseyyakambaliyāni,</i></a><br>
<a><i>khomakappāsikāni ca;</i></a><br>
<a><i>Labhāmi sabbamevetaṃ,</i></a><br>
<a><i>navasassassidaṃ phalaṃ.</i></a></p>
<p><a data-ref="sc22, ms20Ap1_5611, msdiv127"><i>Dāsīgaṇaṃ dāsagaṇaṃ,</i></a><br>
<a><i>nāriyo ca alaṅkatā;</i></a><br>
<a><i>Labhāmi sabbamevetaṃ,</i></a><br>
<a><i>navasassassidaṃ phalaṃ.</i></a></p>
<p><a data-ref="sc23, ms20Ap1_5612, msdiv128"><i>Na maṃ sītaṃ vā uṇhaṃ vā,</i></a><br>
<a><i>pariḷāho na vijjati;</i></a><br>
<a><i>Atho cetasikaṃ dukkhaṃ,</i></a><br>
<a><i>hadaye me na vijjati.</i></a></p>
<p><a data-ref="sc24, ms20Ap1_5613, msdiv129"><i>Idaṃ khāda idaṃ bhuñja,</i></a><br>
<a><i>imamhi sayane saya;</i></a><br>
<a><i>Labhāmi sabbamevetaṃ,</i></a><br>
<a><i>navasassassidaṃ phalaṃ.</i></a></p>
<p><a data-ref="sc25, ms20Ap1_5614, msdiv130"><i>Ayaṃ pacchimako dāni,</i></a><br>
<a><i>carimo vattate bhavo;</i></a><br>
<a><i>Ajjāpi deyyadhammo me,</i></a><br>
<a><i>phalaṃ tosesi sabbadā.</i></a></p>
<p><a data-ref="sc26, ms20Ap1_5615, msdiv131"><i>Navasassaṃ daditvāna,</i></a><br>
<a><i>saṃghe gaṇavaruttame;</i></a><br>
<a><i>Aṭṭhānisaṃse anubhomi,</i></a><br>
<a><i>kammānucchavike mama.</i></a></p>
<p><a data-ref="sc27, ms20Ap1_5616, msdiv132"><i>Vaṇṇavā yasavā homi,</i></a><br>
<a><i>mahābhogo anītiko;</i></a><br>
<a data-var="Mahāpakkho → mahesakkho (bj); mahābhakkho (sya1ed, sya2ed, mr)"><i>Mahāpakkho sadā homi,</i></a><br>
<a><i>abhejjapariso sadā.</i></a></p>
<p><a data-ref="sc28, ms20Ap1_5617, msdiv133"><i>Sabbe maṃ apacāyanti,</i></a><br>
<a><i>ye keci pathavissitā;</i></a><br>
<a><i>Deyyadhammā ca ye keci,</i></a><br>
<a><i>pure pure labhāmahaṃ.</i></a></p>
<p><a data-ref="sc29, ms20Ap1_5618, msdiv134"><i>Bhikkhusaṃghassa vā majjhe,</i></a><br>
<a><i>buddhaseṭṭhassa sammukhā;</i></a><br>
<a><i>Sabbepi samatikkamma,</i></a><br>
<a><i>denti mameva dāyakā.</i></a></p>
<p><a data-ref="sc30, ms20Ap1_5619, msdiv135"><i>Paṭhamaṃ navasassañhi,</i></a><br>
<a><i>datvā saṃghe gaṇuttame;</i></a><br>
<a><i>Imānisaṃse anubhomi,</i></a><br>
<a><i>navasassassidaṃ phalaṃ.</i></a></p>
<p><a data-ref="sc31, ms20Ap1_5620, msdiv136"><i>Satasahassito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>navasassassidaṃ phalaṃ.</i></a></p>
<p><a data-ref="sc32, ms20Ap1_5621, msdiv137"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc33, ms20Ap1_5622, msdiv138"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc34, ms20Ap1_5623, msdiv139"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc35, ms20Ap1_5624"><i>Itthaṃ sudaṃ āyasmā sucintito thero imā gāthāyo abhāsitthāti.</i></a></p>
<p class="endsutta"><a data-ref="sc36, ms20Ap1_5625"><i>Sucintitattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
