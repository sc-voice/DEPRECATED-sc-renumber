<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap153">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bandhujīvakavagga</i></a></p>
<h1><a><i>1. Bandhujīvakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2353, msdiv1"><i>“Candaṃva vimalaṃ suddhaṃ,</i></a><br>
<a><i>vippasannamanāvilaṃ;</i></a><br>
<a><i>Nandībhavaparikkhīṇaṃ,</i></a><br>
<a><i>tiṇṇaṃ loke visattikaṃ.</i></a></p>
<p><a data-ref="sc2, ms20Ap1_2354, msdiv2"><i>Nibbāpayantaṃ janataṃ,</i></a><br>
<a data-var="Tiṇṇaṃ → disvā (?) | tārayataṃ varaṃ → tārayataṃ muniṃ (si, sya1ed, sya2ed); tārayataṃ muṇiṃ (pts-vp-pli1)"><i>Tiṇṇaṃ tārayataṃ varaṃ;</i></a><br>
<a data-var="vanamhi jhāyantaṃ → vanasmiṃ jhāyamānaṃ taṃ (bj); vanasmiṃ jhāyamānantaṃ (sya1ed, sya2ed, pts-vp-pli1)"><i>Muniṃ vanamhi jhāyantaṃ,</i></a><br>
<a><i>Ekaggaṃ susamāhitaṃ.</i></a></p>
<p><a data-ref="sc3, ms20Ap1_2355, msdiv3"><i>Bandhujīvakapupphāni,</i></a><br>
<a><i>lagetvā suttakenahaṃ;</i></a><br>
<a><i>Buddhassa abhiropayiṃ,</i></a><br>
<a><i>sikhino lokabandhuno.</i></a></p>
<p><a data-ref="sc4, pts-vp-pli1.176, ms20Ap1_2356, msdiv4"><i>Ekattiṃse ito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc5, ms20Ap1_2357, msdiv5"><i>Ito sattamake kappe,</i></a><br>
<a><i>manujindo mahāyaso;</i></a><br>
<a><i>Samantacakkhu nāmāsi,</i></a><br>
<a><i>cakkavattī mahabbalo.</i></a></p>
<p><a data-ref="sc6, ms20Ap1_2358, msdiv6"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc7, ms20Ap1_2359"><i>Itthaṃ sudaṃ āyasmā bandhujīvako thero imā gāthāyo abhāsitthāti.</i></a></p>
<p class="endsutta"><a data-ref="sc8, ms20Ap1_2360"><i>Bandhujīvakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
