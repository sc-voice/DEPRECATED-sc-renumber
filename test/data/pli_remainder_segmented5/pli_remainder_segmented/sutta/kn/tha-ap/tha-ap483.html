<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap483">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Paṃsukūlavagga</i></a></p>
<h1><a><i>1. Paṃsukūlasaññakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6185, msdiv1"><i>“Tisso nāmāsi bhagavā,</i></a><br>
<a><i>sayambhū aggapuggalo;</i></a><br>
<a><i>Paṃsukūlaṃ ṭhapetvāna,</i></a><br>
<a><i>vihāraṃ pāvisī jino.</i></a></p>
<p><a data-var="Vinataṃ → sajjitaṃ (sya1ed, sya2ed); tiyantaṃ (pts-vp-pli1)" data-ref="sc2, ms20Ap1_6186, msdiv2"><i>Vinataṃ dhanumādāya,</i></a><br>
<a><i>bhakkhatthāya cariṃ ahaṃ;</i></a><br>
<a><i>Maṇḍalaggaṃ gahetvāna,</i></a><br>
<a><i>kānanaṃ pāvisiṃ ahaṃ.</i></a></p>
<p><a data-ref="sc3, pts-vp-pli2.419, ms20Ap1_6187, msdiv3"><i>Tatthaddasaṃ paṃsukūlaṃ,</i></a><br>
<a><i>dumagge laggitaṃ tadā;</i></a><br>
<a><i>Cāpaṃ tattheva nikkhippa,</i></a><br>
<a><i>sire katvāna añjaliṃ.</i></a></p>
<p><a data-ref="sc4, ms20Ap1_6188, msdiv4"><i>Pasannacitto sumano,</i></a><br>
<a><i>vipulāya ca pītiyā;</i></a><br>
<a><i>Buddhaseṭṭhaṃ saritvāna,</i></a><br>
<a><i>paṃsukūlaṃ avandahaṃ.</i></a></p>
<p><a data-ref="sc5, ms20Ap1_6189, msdiv5"><i>Dvenavute ito kappe,</i></a><br>
<a><i>paṃsukūlamavandahaṃ;</i></a><br>
<a><i>Duggatiṃ nābhijānāmi,</i></a><br>
<a><i>vandanāya idaṃ phalaṃ.</i></a></p>
<p><a data-ref="sc6, ms20Ap1_6190, msdiv6"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc7, ms20Ap1_6191, msdiv7"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc8, ms20Ap1_6192, msdiv8"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc9, ms20Ap1_6193"><i>Itthaṃ sudaṃ āyasmā paṃsukūlasaññako thero imā gāthāyo abhāsitthāti.</i></a></p>
<p class="endsutta"><a data-ref="sc10, ms20Ap1_6194"><i>Paṃsukūlasaññakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
