<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap481">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Naḷamālivagga</i></a></p>
<h1><a><i>9. Pānadhidāyakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.417, ms20Ap1_6152, msdiv71"><i>“Anomadassī bhagavā,</i></a><br>
<a><i>lokajeṭṭho narāsabho;</i></a><br>
<a><i>Divāvihārā nikkhamma,</i></a><br>
<a data-var="pathamāruhi → vīthimāruyhi (sya1ed, sya2ed)"><i>pathamāruhi cakkhumā.</i></a></p>
<p><a data-ref="sc2, ms20Ap1_6153, msdiv72"><i>Pānadhiṃ sukataṃ gayha,</i></a><br>
<a><i>addhānaṃ paṭipajjahaṃ;</i></a><br>
<a><i>Tatthaddasāsiṃ sambuddhaṃ,</i></a><br>
<a><i>pattikaṃ cārudassanaṃ.</i></a></p>
<p><a data-ref="sc3, ms20Ap1_6154, msdiv73"><i>Sakaṃ cittaṃ pasādetvā,</i></a><br>
<a><i>nīharitvāna pānadhiṃ;</i></a><br>
<a><i>Pādamūle ṭhapetvāna,</i></a><br>
<a><i>idaṃ vacanamabraviṃ.</i></a></p>
<p><a data-ref="sc4, ms20Ap1_6155, msdiv74"><i>‘Abhirūha mahāvīra,</i></a><br>
<a><i>sugatinda vināyaka;</i></a><br>
<a><i>Ito phalaṃ labhissāmi,</i></a><br>
<a><i>so me attho samijjhatu’.</i></a></p>
<p><a data-ref="sc5, ms20Ap1_6156, msdiv75"><i>Anomadassī bhagavā,</i></a><br>
<a><i>lokajeṭṭho narāsabho;</i></a><br>
<a><i>Pānadhiṃ abhirūhitvā,</i></a><br>
<a><i>idaṃ vacanamabravi.</i></a></p>
<p><a data-ref="sc6, ms20Ap1_6157, msdiv76"><i>‘Yo pānadhiṃ me adāsi,</i></a><br>
<a><i>pasanno sehi pāṇibhi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato’.</i></a></p>
<p><a data-ref="sc7, ms20Ap1_6158, msdiv77"><i>Buddhassa giramaññāya,</i></a><br>
<a><i>sabbe devā samāgatā;</i></a><br>
<a><i>Udaggacittā sumanā,</i></a><br>
<a><i>vedajātā katañjalī.</i></a></p>
<p><a data-ref="sc8, ms20Ap1_6159, msdiv78"><i>‘Pānadhīnaṃ padānena,</i></a><br>
<a><i>sukhitoyaṃ bhavissati;</i></a><br>
<a><i>Pañcapaññāsakkhattuñca,</i></a><br>
<a><i>devarajjaṃ karissati.</i></a></p>
<p><a data-ref="sc9, ms20Ap1_6160, msdiv79"><i>Sahassakkhattuṃ rājā ca,</i></a><br>
<a><i>cakkavattī bhavissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc10, ms20Ap1_6161, msdiv80"><i>Aparimeyye ito kappe,</i></a><br>
<a><i>okkākakulasambhavo;</i></a><br>
<a data-var="gottena → nāmena (sabbattha)"><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc11, ms20Ap1_6162, msdiv81"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo.</i></a></p>
<p><a data-ref="sc12, ms20Ap1_6163, msdiv82"><i>Devaloke manusse vā,</i></a><br>
<a><i>nibbattissati puññavā;</i></a><br>
<a><i>Devayānapaṭibhāgaṃ,</i></a><br>
<a><i>yānaṃ paṭilabhissati’.</i></a></p>
<p><a data-ref="sc13, ms20Ap1_6164, msdiv83"><i>Pāsādā sivikā vayhaṃ,</i></a><br>
<a><i>hatthino samalaṅkatā;</i></a><br>
<a><i>Rathā vājaññasaṃyuttā,</i></a><br>
<a><i>sadā pātubhavanti me.</i></a></p>
<p><a data-ref="sc14, ms20Ap1_6165, msdiv84"><i>Agārā nikkhamantopi,</i></a><br>
<a><i>rathena nikkhamiṃ ahaṃ;</i></a><br>
<a><i>Kesesu chijjamānesu,</i></a><br>
<a><i>arahattamapāpuṇiṃ.</i></a></p>
<p><a data-ref="sc15, ms20Ap1_6166, msdiv85"><i>Lābhā mayhaṃ suladdhaṃ me,</i></a><br>
<a><i>vāṇijjaṃ suppayojitaṃ;</i></a><br>
<a><i>Datvāna pānadhiṃ ekaṃ,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc16, ms20Ap1_6167, msdiv86"><i>Aparimeyye ito kappe,</i></a><br>
<a><i>yaṃ pānadhimadāsahaṃ;</i></a><br>
<a><i>Duggatiṃ nābhijānāmi,</i></a><br>
<a><i>pānadhissa idaṃ phalaṃ.</i></a></p>
<p><a data-ref="sc17, pts-vp-pli2.418, ms20Ap1_6168, msdiv87"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc18, ms20Ap1_6169, msdiv88"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc19, ms20Ap1_6170, msdiv89"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc20, ms20Ap1_6171"><i>Itthaṃ sudaṃ āyasmā pānadhidāyako thero imā gāthāyo abhāsitthāti.</i></a></p>
<p class="endsutta"><a data-ref="sc21, ms20Ap1_6172"><i>Pānadhidāyakattherassāpadānaṃ navamaṃ.</i></a></p>
</article>
</section>
</div>
</body>
</html>
