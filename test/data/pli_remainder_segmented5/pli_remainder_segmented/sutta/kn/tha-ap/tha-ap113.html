<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap113">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Mahāparivāravagga</i></a></p>
<h1><a data-var="1 Mahāparivārakattheraapadāna → mahāparivārattherāpadānaṃ (bj, sya1ed, sya2ed, pts-vp-pli1)"><i>1 Mahāparivārakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1941, msdiv1"><i>“Vipassī nāma bhagavā,</i></a><br>
<a><i>lokajeṭṭho narāsabho;</i></a><br>
<a><i>Aṭṭhasaṭṭhisahassehi,</i></a><br>
<a><i>pāvisi bandhumaṃ tadā.</i></a></p>
<p><a data-ref="sc2, ms20Ap1_1942, msdiv2"><i>Nagarā abhinikkhamma,</i></a><br>
<a><i>agamaṃ dīpacetiyaṃ;</i></a><br>
<a><i>Addasaṃ virajaṃ buddhaṃ,</i></a><br>
<a><i>āhutīnaṃ paṭiggahaṃ.</i></a></p>
<p><a data-ref="sc3, ms20Ap1_1943, msdiv3"><i>Cullāsītisahassāni,</i></a><br>
<a><i>yakkhā mayhaṃ upantike;</i></a><br>
<a data-var="sakkaccaṃ → maṃ niccaṃ (mr)"><i>Upaṭṭhahanti sakkaccaṃ,</i></a><br>
<a><i>indaṃva tidasā gaṇā.</i></a></p>
<p><a data-ref="sc4, pts-vp-pli1.147, ms20Ap1_1944, msdiv4"><i>Bhavanā abhinikkhamma,</i></a><br>
<a><i>dussaṃ paggayhahaṃ tadā;</i></a><br>
<a><i>Sirasā abhivādesiṃ,</i></a><br>
<a><i>tañcādāsiṃ mahesino.</i></a></p>
<p><a data-var="Aho buddhā aho dhammā → aho buddho aho dhammo (bj, csp1ed)" data-ref="sc5, ms20Ap1_1945, msdiv5"><i>Aho buddhā aho dhammā,</i></a><br>
<a><i>aho no satthu sampadā;</i></a><br>
<a><i>Buddhassa ānubhāvena,</i></a><br>
<a><i>vasudhāyaṃ pakampatha.</i></a></p>
<p><a data-ref="sc6, ms20Ap1_1946, msdiv6"><i>Tañca acchariyaṃ disvā,</i></a><br>
<a><i>abbhutaṃ lomahaṃsanaṃ;</i></a><br>
<a><i>Buddhe cittaṃ pasādemi,</i></a><br>
<a><i>dvipadindamhi tādine.</i></a></p>
<p><a data-ref="sc7, ms20Ap1_1947, msdiv7"><i>Sohaṃ cittaṃ pasādetvā,</i></a><br>
<a><i>dussaṃ datvāna satthuno;</i></a><br>
<a><i>Saraṇañca upāgacchiṃ,</i></a><br>
<a><i>sāmacco saparijjano.</i></a></p>
<p><a data-ref="sc8, ms20Ap1_1948, msdiv8"><i>Ekanavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc9, ms20Ap1_1949, msdiv9"><i>Ito pannarase kappe,</i></a><br>
<a data-var="soḷasāsuṃ suvāhanā → soḷasāsiṃsu vāhanā (sya1ed, sya2ed, pts-vp-pli1)"><i>soḷasāsuṃ suvāhanā;</i></a><br>
<a><i>Sattaratanasampannā,</i></a><br>
<a><i>cakkavattī mahabbalā.</i></a></p>
<p><a data-ref="sc10, ms20Ap1_1950, msdiv10"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="mahāparivārako → mahāparivāro (bj, sya1ed, sya2ed, pts-vp-pli1)" data-ref="sc11, ms20Ap1_1951"><i>Itthaṃ sudaṃ āyasmā mahāparivārako thero imā gāthāyo abhāsitthāti.</i></a></p>
<p class="endsutta"><a data-ref="sc12, ms20Ap1_1952"><i>Mahāparivārakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
