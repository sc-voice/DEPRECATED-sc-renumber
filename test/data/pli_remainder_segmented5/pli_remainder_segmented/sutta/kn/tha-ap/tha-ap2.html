<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap2">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a><i>2. Paccekabuddhaapadāna</i></a></h1>
</div>
<p><a data-ref="sc1, ms20Ap1_86"><i>Atha paccekabuddhāpadānaṃ suṇātha—</i></a></p>
<blockquote class="gatha">
<p><a data-ref="sc2, pts-vp-pli1.7, ms20Ap1_87, msdiv83"><i>“Tathāgataṃ jetavane vasantaṃ,</i></a><br>
<a><i>Apucchi vedehamunī nataṅgo;</i></a><br>
<a><i>‘Paccekabuddhā kira nāma honti,</i></a><br>
<a data-var="vīra → dhīrā (sya1ed, sya2ed, pts-vp-pli1)"><i>Bhavanti te hetubhi kehi vīra’.</i></a></p>
<p><a data-ref="sc3, ms20Ap1_88, msdiv84"><i>Tadāha sabbaññuvaro mahesi,</i></a><br>
<a><i>Ānandabhaddaṃ madhurassarena;</i></a><br>
<a data-var="pubbabuddhesu → sabbabuddhesu (sya1ed, sya2ed, pts-vp-pli1, mr)"><i>‘Ye pubbabuddhesu katādhikārā,</i></a><br>
<a><i>Aladdhamokkhā jinasāsanesu.</i></a></p>
<p><a data-ref="sc4, ms20Ap1_89, msdiv85"><i>Teneva saṃvegamukhena dhīrā,</i></a><br>
<a><i>Vināpi buddhehi sutikkhapaññā;</i></a><br>
<a><i>Ārammaṇenāpi parittakena,</i></a><br>
<a><i>Paccekabodhiṃ anupāpuṇanti.</i></a></p>
<p><a data-ref="sc5, ms20Ap1_90, msdiv86"><i>Sabbamhi lokamhi mamaṃ ṭhapetvā,</i></a><br>
<a><i>Paccekabuddhehi samova natthi;</i></a><br>
<a><i>Tesaṃ imaṃ vaṇṇapadesamattaṃ,</i></a><br>
<a><i>Vakkhāmahaṃ sādhu mahāmunīnaṃ.</i></a></p>
<p><a data-ref="sc6, ms20Ap1_91, msdiv87"><i>Sayameva buddhānaṃ mahāisīnaṃ,</i></a><br>
<a data-var="madhūva → madhuṃva (bj, sya1ed, sya2ed); madhuñca (pts-vp-pli1)"><i>Sādhūni vākyāni madhūva khuddaṃ;</i></a><br>
<a><i>Anuttaraṃ bhesajaṃ patthayantā,</i></a><br>
<a><i>Suṇātha sabbesu pasannacittā’.</i></a></p>
<p><a data-ref="sc7, ms20Ap1_92, msdiv88"><i>Paccekabuddhānaṃ samāgatānaṃ,</i></a><br>
<a><i>Paramparaṃ byākaraṇāni yāni;</i></a><br>
<a><i>Ādīnavo yañca virāgavatthuṃ,</i></a><br>
<a><i>Yathā ca bodhiṃ anupāpuṇiṃsu.</i></a></p>
<p><a data-ref="sc8, pts-vp-pli1.8, ms20Ap1_93, msdiv89"><i>Sarāgavatthūsu virāgasaññī,</i></a><br>
<a><i>Rattamhi lokamhi virattacittā;</i></a><br>
<a data-var="jiya phanditāni → vijiya phanditāni (bj); jitaphanditāni (sya1ed, sya2ed, pts-vp-pli1, csp1ed); jitabandhitāni (mr)"><i>Hitvā papañce jiya phanditāni,</i></a><br>
<a><i>Tatheva bodhiṃ anupāpuṇiṃsu.</i></a></p>
<p><a data-ref="sc9, ms20Ap1_94, msdiv90"><i>Sabbesu bhūtesu nidhāya daṇḍaṃ,</i></a><br>
<a><i>Aviheṭhayaṃ aññatarampi tesaṃ;</i></a><br>
<a><i>Mettena cittena hitānukampī,</i></a><br>
<a><i>Eko care khaggavisāṇakappo.</i></a></p>
<p><a data-ref="sc10, ms20Ap1_95, msdiv91"><i>Sabbesu bhūtesu nidhāya daṇḍaṃ,</i></a><br>
<a><i>Aviheṭhayaṃ aññatarampi tesaṃ;</i></a><br>
<a><i>Na puttamiccheyya kuto sahāyaṃ,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc11, ms20Ap1_96, msdiv92"><i>‘Saṃsaggajātassa bhavanti snehā,</i></a><br>
<a><i>Snehanvayaṃ dukkhamidaṃ pahoti;</i></a><br>
<a><i>Ādīnavaṃ snehajaṃ pekkhamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc12, ms20Ap1_97, msdiv93"><i>‘Mitte suhajje anukampamāno,</i></a><br>
<a><i>Hāpeti atthaṃ paṭibaddhacitto;</i></a><br>
<a><i>Etaṃ bhayaṃ santhave pekkhamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc13, ms20Ap1_98, msdiv94"><i>‘Vaṃso visālova yathā visatto,</i></a><br>
<a><i>Puttesu dāresu ca yā apekkhā;</i></a><br>
<a><i>Vaṃse kaḷīrova asajjamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc14, ms20Ap1_99, msdiv95"><i>‘Migo araññamhi yathā abaddho,</i></a><br>
<a><i>Yenicchakaṃ gacchati gocarāya;</i></a><br>
<a><i>Viññū naro seritaṃ pekkhamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc15, ms20Ap1_100, msdiv96"><i>‘Āmantanā hoti sahāyamajjhe,</i></a><br>
<a data-var="ca → vāse (si, sya1ed, sya2ed, pts-vp-pli1)"><i>Vāse ca ṭhāne gamane cārikāya;</i></a><br>
<a><i>Anabhijjhitaṃ seritaṃ pekkhamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc16, pts-vp-pli1.9, ms20Ap1_101, msdiv97"><i>‘Khiḍḍā ratī hoti sahāyamajjhe,</i></a><br>
<a><i>Puttesu pemaṃ vipulañca hoti;</i></a><br>
<a><i>Piyavippayogaṃ vijigucchamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc17, ms20Ap1_102, msdiv98"><i>‘Cātuddiso appaṭigho ca hoti,</i></a><br>
<a><i>Santussamāno itarītarena;</i></a><br>
<a><i>Parissayānaṃ sahitā achambhī,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc18, ms20Ap1_103, msdiv99"><i>‘Dussaṅgahā pabbajitāpi eke,</i></a><br>
<a><i>Atho gahaṭṭhā gharamāvasantā;</i></a><br>
<a><i>Appossukko paraputtesu hutvā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc19, ms20Ap1_104, msdiv100"><i>‘Oropayitvā gihibyañjanāni,</i></a><br>
<a><i>Sañchinnapatto yathā koviḷāro;</i></a><br>
<a><i>Chetvāna vīro gihibandhanāni,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc20, ms20Ap1_105, msdiv101"><i>‘Sace labhetha nipakaṃ sahāyaṃ,</i></a><br>
<a><i>Saddhiṃ caraṃ sādhuvihāridhīraṃ;</i></a><br>
<a><i>Abhibhuyya sabbāni parissayāni,</i></a><br>
<a><i>Careyya tenattamano satīmā’.</i></a></p>
<p><a data-ref="sc21, ms20Ap1_106, msdiv102"><i>‘No ce labhetha nipakaṃ sahāyaṃ,</i></a><br>
<a><i>Saddhiṃ caraṃ sādhuvihāri dhīraṃ;</i></a><br>
<a><i>Rājāva raṭṭhaṃ vijitaṃ pahāya,</i></a><br>
<a><i>Eko care mātaṅgaraññeva nāgo’.</i></a></p>
<p><a data-ref="sc22, ms20Ap1_107, msdiv103"><i>‘Addhā pasaṃsāma sahāyasampadaṃ,</i></a><br>
<a><i>Seṭṭhā samā sevitabbā sahāyā;</i></a><br>
<a><i>Ete aladdhā anavajjabhojī,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc23, ms20Ap1_108, msdiv104"><i>‘Disvā suvaṇṇassa pabhassarāni,</i></a><br>
<a><i>Kammāraputtena suniṭṭhitāni;</i></a><br>
<a><i>Saṅghaṭṭamānāni duve bhujasmiṃ,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc24, ms20Ap1_109, msdiv105"><i>‘Evaṃ dutīyena sahā mamassa,</i></a><br>
<a><i>Vācābhilāpo abhisajjanā vā;</i></a><br>
<a><i>Etaṃ bhayaṃ āyatiṃ pekkhamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc25, pts-vp-pli1.10, ms20Ap1_110, msdiv106"><i>‘Kāmā hi citrā madhurā manoramā,</i></a><br>
<a><i>Virūparūpena mathenti cittaṃ;</i></a><br>
<a><i>Ādīnavaṃ kāmaguṇesu disvā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc26, ms20Ap1_111, msdiv107"><i>‘Ītī ca gaṇḍo ca upaddavo ca,</i></a><br>
<a><i>Rogo ca sallañca bhayañca metaṃ;</i></a><br>
<a><i>Etaṃ bhayaṃ kāmaguṇesu disvā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc27, ms20Ap1_112, msdiv108"><i>‘Sītañca uṇhañca khudaṃ pipāsaṃ,</i></a><br>
<a data-var="ḍaṃsasarīsape → ḍaṃsasiriṃsape (bj, sya1ed, sya2ed); daṃsasiriṃsape (pts-vp-pli1)"><i>Vātātape ḍaṃsasarīsape ca;</i></a><br>
<a data-var="abhibbhavitvā → abhibhavitvā (sya1ed, sya2ed, pts-vp-pli1); abhisambhavitvā (^snp1.3#333 [Khaggavisāṇasutta];)"><i>Sabbānipetāni abhibbhavitvā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc28, ms20Ap1_113, msdiv109"><i>‘Nāgova yūthāni vivajjayitvā,</i></a><br>
<a><i>Sañjātakhandho padumī uḷāro;</i></a><br>
<a><i>Yathābhirantaṃ viharaṃ araññe,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc29, ms20Ap1_114, msdiv110"><i>‘Aṭṭhāna taṃ saṅgaṇikāratassa,</i></a><br>
<a data-var="phassaye → phussaye (sya1ed, sya2ed)"><i>Yaṃ phassaye sāmayikaṃ vimuttiṃ;</i></a><br>
<a><i>Ādiccabandhussa vaco nisamma,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc30, ms20Ap1_115, msdiv111"><i>‘Diṭṭhīvisūkāni upātivatto,</i></a><br>
<a><i>Patto niyāmaṃ paṭiladdhamaggo;</i></a><br>
<a><i>Uppannañāṇomhi anaññaneyyo,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc31, ms20Ap1_116, msdiv112"><i>‘Nillolupo nikkuho nippipāso,</i></a><br>
<a data-var="Nimmakkha → nimmakkho (si, sya1ed, sya2ed, pts-vp-pli1)"><i>Nimmakkha niddhantakasāvamoho;</i></a><br>
<a data-var="Nirāsayo → nirāsaṃso (si); nirāsāso (mr)"><i>Nirāsayo sabbaloke bhavitvā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc32, ms20Ap1_117, msdiv113"><i>‘Pāpaṃ sahāyaṃ parivajjayetha,</i></a><br>
<a><i>Anatthadassiṃ visame niviṭṭhaṃ;</i></a><br>
<a><i>Sayaṃ na seve pasutaṃ pamattaṃ,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc33, pts-vp-pli1.11, ms20Ap1_118, msdiv114"><i>‘Bahussutaṃ dhammadharaṃ bhajetha,</i></a><br>
<a><i>Mittaṃ uḷāraṃ paṭibhānavantaṃ;</i></a><br>
<a><i>Aññāya atthāni vineyya kaṅkhaṃ,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc34, ms20Ap1_119, msdiv115"><i>‘Khiḍḍaṃ ratiṃ kāmasukhañca loke,</i></a><br>
<a><i>Analaṅkaritvā anapekkhamāno;</i></a><br>
<a><i>Vibhūsaṭṭhānā virato saccavādī,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc35, ms20Ap1_120, msdiv116"><i>‘Puttañca dāraṃ pitarañca mātaraṃ,</i></a><br>
<a><i>Dhanāni dhaññāni ca bandhavāni;</i></a><br>
<a><i>Hitvāna kāmāni yathodhikāni,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc36, ms20Ap1_121, msdiv117"><i>‘Saṅgo eso parittamettha sokhyaṃ,</i></a><br>
<a><i>Appassādo dukkhamevettha bhiyyo;</i></a><br>
<a data-var="Gaḷo → gāho (bj); kaṇḍo (sya1ed, sya2ed, pts-vp-pli1); gāḷho (mr)"><i>Gaḷo eso iti ñatvā matimā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc37, ms20Ap1_122, msdiv118"><i>‘Sandālayitvāna saṃyojanāni,</i></a><br>
<a><i>Jālaṃva bhetvā salilambucārī;</i></a><br>
<a><i>Aggīva daḍḍhaṃ anivattamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc38, ms20Ap1_123, msdiv119"><i>‘Okkhittacakkhū na ca pādalolo,</i></a><br>
<a><i>Guttindriyo rakkhitamānasāno;</i></a><br>
<a><i>Anavassuto apariḍayhamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc39, ms20Ap1_124, msdiv120"><i>‘Ohārayitvā gihibyañjanāni,</i></a><br>
<a><i>Sañchannapatto yathā pārichatto;</i></a><br>
<a><i>Kāsāyavattho abhinikkhamitvā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc40, ms20Ap1_125, msdiv121"><i>‘Rasesu gedhaṃ akaraṃ alolo,</i></a><br>
<a><i>Anaññaposī sapadānacārī;</i></a><br>
<a><i>Kule kule appaṭibaddhacitto,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc41, ms20Ap1_126, msdiv122"><i>‘Pahāya pañcāvaraṇāni cetaso,</i></a><br>
<a><i>Upakkilese byapanujja sabbe;</i></a><br>
<a><i>Anissito chejja sinehadosaṃ,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc42, pts-vp-pli1.12, ms20Ap1_127, msdiv123"><i>‘Vipiṭṭhikatvāna sukhañca dukkhaṃ,</i></a><br>
<a><i>Pubbeva somanassadomanassaṃ;</i></a><br>
<a><i>Laddhānupekkhaṃ samathaṃ visuddhaṃ,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc43, ms20Ap1_128, msdiv124"><i>‘Āraddhavīriyo paramatthapattiyā,</i></a><br>
<a><i>Alīnacitto akusītavutti;</i></a><br>
<a><i>Daḷhanikkamo thāmabalūpapanno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc44, ms20Ap1_129, msdiv125"><i>‘Paṭisallānaṃ jhānamariñcamāno,</i></a><br>
<a><i>Dhammesu niccaṃ anudhammacārī;</i></a><br>
<a><i>Ādīnavaṃ sammasitā bhavesu,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc45, ms20Ap1_130, msdiv126"><i>‘Taṇhakkhayaṃ patthayamappamatto,</i></a><br>
<a><i>Aneḷamūgo sutavā satīmā;</i></a><br>
<a><i>Saṅkhātadhammo niyato padhānavā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc46, ms20Ap1_131, msdiv127"><i>‘Sīhova saddesu asantasanto,</i></a><br>
<a><i>Vātova jālamhi asajjamāno;</i></a><br>
<a data-var="alippamāno → alimpamāno (sya1ed, sya2ed, pts-vp-pli1, csp1ed)"><i>Padumaṃva toyena alippamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc47, ms20Ap1_132, msdiv128"><i>‘Sīho yathā dāṭhabalī pasayha,</i></a><br>
<a><i>Rājā migānaṃ abhibhuyya cārī;</i></a><br>
<a><i>Sevetha pantāni senāsanāni,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc48, ms20Ap1_133, msdiv129"><i>‘Mettaṃ upekkhaṃ karuṇaṃ vimuttiṃ,</i></a><br>
<a><i>Āsevamāno muditañca kāle;</i></a><br>
<a><i>Sabbena lokena avirujjhamāno,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc49, ms20Ap1_134, msdiv130"><i>‘Rāgañca dosañca pahāya mohaṃ,</i></a><br>
<a><i>Sandālayitvāna saṃyojanāni;</i></a><br>
<a><i>Asantasaṃ jīvitasaṅkhayamhi,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc50, pts-vp-pli1.13, ms20Ap1_135, msdiv131"><i>‘Bhajanti sevanti ca kāraṇatthā,</i></a><br>
<a><i>Nikkāraṇā dullabhā ajja mittā;</i></a><br>
<a><i>Attatthapaññā asucīmanussā,</i></a><br>
<a><i>Eko care khaggavisāṇakappo’.</i></a></p>
<p><a data-ref="sc51, ms20Ap1_136, msdiv132"><i>Visuddhasīlā suvisuddhapaññā,</i></a><br>
<a><i>Samāhitā jāgariyānuyuttā;</i></a><br>
<a><i>Vipassakā dhammavisesadassī,</i></a><br>
<a><i>Maggaṅgabojjhaṅgagate vijaññā.</i></a></p>
<p><a data-var="Suññappaṇidhiñca tathānimittaṃ → suññatappaṇihitañcānimittaṃ (bj); puññappaṇidhiñca tathānimittaṃ (pts-vp-pli1)" data-ref="sc52, ms20Ap1_137, msdiv133"><i>Suññappaṇidhiñca tathānimittaṃ,</i></a><br>
<a><i>Āsevayitvā jinasāsanamhi;</i></a><br>
<a><i>Ye sāvakattaṃ na vajanti dhīrā,</i></a><br>
<a><i>Bhavanti paccekajinā sayambhū.</i></a></p>
<p><a data-ref="sc53, ms20Ap1_138, msdiv134"><i>Mahantadhammā bahudhammakāyā,</i></a><br>
<a><i>Cittissarā sabbadukkhoghatiṇṇā;</i></a><br>
<a><i>Udaggacittā paramatthadassī,</i></a><br>
<a><i>Sīhopamā khaggavisāṇakappā.</i></a></p>
<p><a data-ref="sc54, ms20Ap1_139, msdiv135"><i>Santindriyā santamanā samādhī,</i></a><br>
<a data-var="Paccantasattesu patippacārā → paccattagambhīramatappacārā (bj); paccantasattesu satippacārā (pts-vp-pli1)"><i>Paccantasattesu patippacārā;</i></a><br>
<a><i>Dīpā parattha idha vijjalantā,</i></a><br>
<a><i>Paccekabuddhā satataṃ hitāme.</i></a></p>
<p><a data-ref="sc55, ms20Ap1_140, msdiv136"><i>Pahīnasabbāvaraṇā janindā,</i></a><br>
<a><i>Lokappadīpā ghanakañcanābhā;</i></a><br>
<a><i>Nissaṃsayaṃ lokasudakkhiṇeyyā,</i></a><br>
<a><i>Paccekabuddhā satatappitāme.</i></a></p>
<p><a data-ref="sc56, ms20Ap1_141, msdiv137"><i>Paccekabuddhānaṃ subhāsitāni,</i></a><br>
<a><i>Caranti lokamhi sadevakamhi;</i></a><br>
<a><i>Sutvā tathā ye na karonti bālā,</i></a><br>
<a><i>Caranti dukkhesu punappunaṃ te.</i></a></p>
<p><a data-ref="sc57, ms20Ap1_142, msdiv138"><i>Paccekabuddhāna subhāsitāni,</i></a><br>
<a><i>Madhuṃ yathā khuddamavassavantaṃ;</i></a><br>
<a><i>Sutvā tathā ye paṭipattiyuttā,</i></a><br>
<a><i>Bhavanti te saccadasā sapaññā.</i></a></p>
<p><a data-ref="sc58, pts-vp-pli1.14, ms20Ap1_143, msdiv139"><i>Paccekabuddhehi jinehi bhāsitā,</i></a><br>
<a data-var="Kathā → gāthā (bj, sya1ed, sya2ed, pts-vp-pli1)"><i>Kathā uḷārā abhinikkhamitvā;</i></a><br>
<a><i>Tā sakyasīhena naruttamena,</i></a><br>
<a><i>Pakāsitā dhammavijānanatthaṃ.</i></a></p>
<p><a data-ref="sc59, ms20Ap1_144, msdiv140"><i>Lokānukampāya imāni tesaṃ,</i></a><br>
<a><i>Paccekabuddhāna vikubbitāni;</i></a><br>
<a><i>Saṃvegasaṅgamativaḍḍhanatthaṃ,</i></a><br>
<a><i>Sayambhusīhena pakāsitānī”ti.</i></a></p>
</blockquote>
<p class="endsutta"><a data-ref="sc60, ms20Ap1_145"><i>Paccekabuddhāpadānaṃ samattaṃ.</i></a></p>
</article>
</section>
</div>
</body>
</html>
