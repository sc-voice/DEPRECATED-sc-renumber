<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap407">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Metteyyavagga</i></a></p>
<h1><a data-var="5 Upasivattheraapadāna → upasīvattherāpadānaṃ (bahūsu)"><i>5 Upasivattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4954, msdiv100"><i>“Himavantassāvidūre,</i></a><br>
<a><i>anomo nāma pabbato;</i></a><br>
<a><i>Assamo sukato mayhaṃ,</i></a><br>
<a><i>paṇṇasālā sumāpitā.</i></a></p>
<p><a data-ref="sc2, ms20Ap1_4955, msdiv101"><i>Nadī ca sandatī tattha,</i></a><br>
<a><i>supatitthā manoramā;</i></a><br>
<a><i>Anūpatitthe jāyanti,</i></a><br>
<a><i>padumuppalakā bahū.</i></a></p>
<p><a data-ref="sc3, ms20Ap1_4956, msdiv102"><i>Pāṭhīnā pāvusā macchā,</i></a><br>
<a><i>balajā muñjarohitā;</i></a><br>
<a data-var="Macchakacchapasañchannā → macchakacchapasampannā (?)"><i>Macchakacchapasañchannā,</i></a><br>
<a><i>nadikā sandate tadā.</i></a></p>
<p><a data-ref="sc4, ms20Ap1_4957, msdiv103"><i>Timirā pupphitā tattha,</i></a><br>
<a><i>asokā khuddamālakā;</i></a><br>
<a><i>Punnāgā giripunnāgā,</i></a><br>
<a><i>sampavanti mamassamaṃ.</i></a></p>
<p><a data-ref="sc5, pts-vp-pli2.346, ms20Ap1_4958, msdiv104"><i>Kuṭajā pupphitā tattha,</i></a><br>
<a><i>tiṇasūlavanāni ca;</i></a><br>
<a><i>Sālā ca saḷalā tattha,</i></a><br>
<a><i>campakā pupphitā bahū.</i></a></p>
<p><a data-ref="sc6, ms20Ap1_4959, msdiv105"><i>Ajjunā atimuttā ca,</i></a><br>
<a><i>mahānāmā ca pupphitā;</i></a><br>
<a><i>Asanā madhugandhī ca,</i></a><br>
<a><i>pupphitā te mamassame.</i></a></p>
<p><a data-ref="sc7, ms20Ap1_4960, msdiv106"><i>Uddālakā pāṭalikā,</i></a><br>
<a><i>yūthikā ca piyaṅgukā;</i></a><br>
<a><i>Bimbijālakasañchannā,</i></a><br>
<a><i>samantā aḍḍhayojanaṃ.</i></a></p>
<p><a data-var="Mātaggārā → mātaṅgavā (bj); mātakarā (sya1ed, sya2ed); mātaṅgā vā (pts-vp-pli1)" data-ref="sc8, ms20Ap1_4961, msdiv107"><i>Mātaggārā sattaliyo,</i></a><br>
<a><i>pāṭalī sinduvārakā;</i></a><br>
<a><i>Aṅkolakā bahū tattha,</i></a><br>
<a data-var="tālakuṭṭhi → tālakūṭā (bj); tālakuṭā (sya1ed, sya2ed); tālakuṭṭhā (pts-vp-pli1)"><i>tālakuṭṭhi ca pupphitā;</i></a><br>
<a><i>Seleyyakā bahū tattha,</i></a><br>
<a><i>pupphitā mama assame.</i></a></p>
<p><a data-var="pupphajātesu → pupphamānesu (bj, pts-vp-pli1)" data-ref="sc9, ms20Ap1_4962, msdiv108"><i>Etesu pupphajātesu,</i></a><br>
<a><i>sobhanti pādapā bahū;</i></a><br>
<a><i>Samantā tena gandhena,</i></a><br>
<a><i>vāyate mama assamo.</i></a></p>
<p><a data-ref="sc10, ms20Ap1_4963, msdiv109"><i>Harītakā āmalakā,</i></a><br>
<a data-var="ambajambuvibhītakā → ambā jambū vibhīṭakā (bj); ambajambū vibhedakā (sya1ed, sya2ed); ambā jambū vibhītakā (pts-vp-pli1)"><i>ambajambuvibhītakā;</i></a><br>
<a><i>Kolā bhallātakā billā,</i></a><br>
<a><i>phārusakaphalāni ca.</i></a></p>
<p><a data-ref="sc11, ms20Ap1_4964, msdiv110"><i>Tindukā ca piyālā ca,</i></a><br>
<a><i>madhukā kāsumārayo;</i></a><br>
<a><i>Labujā panasā tattha,</i></a><br>
<a data-var="badarīphalā → candarīphalā (sya1ed, sya2ed, pts-vp-pli1); mandariphalā (mr)"><i>kadalī badarīphalā.</i></a></p>
<p><a data-ref="sc12, ms20Ap1_4965, msdiv111"><i>Ambāṭakā bahū tattha,</i></a><br>
<a><i>vallikāraphalāni ca;</i></a><br>
<a data-var="Bījapūrasapāriyo → cirasaṃrasapākā ca (sya1ed, sya2ed); viṭapā ca sapākā ca (pts-vp-pli1); vidaparapadādayo (mr)"><i>Bījapūrasapāriyo,</i></a><br>
<a><i>phalitā mama assame.</i></a></p>
<p><a data-ref="sc13, ms20Ap1_4966, msdiv112"><i>Āḷakā isimuggā ca,</i></a><br>
<a><i>tato modaphalā bahū;</i></a><br>
<a data-var="pakkabharitā → sakkarāritā (mr)"><i>Avaṭā pakkabharitā,</i></a><br>
<a><i>pilakkhudumbarāni ca.</i></a></p>
<p><a data-ref="sc14, ms20Ap1_4967, msdiv113"><i>Pipphalī marīcā tattha,</i></a><br>
<a><i>nigrodhā ca kapitthanā;</i></a><br>
<a><i>Udumbarakā bahavo,</i></a><br>
<a data-var="kaṇḍupaṇṇā ca hariyo → kaṇḍapakkā ca pāriyo (bj, sya1ed, sya2ed, pts-vp-pli1)"><i>kaṇḍupaṇṇā ca hariyo.</i></a></p>
<p><a data-ref="sc15, ms20Ap1_4968, msdiv114"><i>Ete caññe ca bahavo,</i></a><br>
<a><i>phalitā assame mama;</i></a><br>
<a><i>Puppharukkhāpi bahavo,</i></a><br>
<a><i>pupphitā mama assame.</i></a></p>
<p><a data-ref="sc16, ms20Ap1_4969, msdiv115"><i>Āluvā ca kaḷambā ca,</i></a><br>
<a><i>biḷālī takkalāni ca;</i></a><br>
<a><i>Ālakā tālakā ceva,</i></a><br>
<a><i>vijjanti assame mama.</i></a></p>
<p><a data-ref="sc17, ms20Ap1_4970, msdiv116"><i>Assamassāvidūre me,</i></a><br>
<a><i>mahājātassaro ahu;</i></a><br>
<a><i>Acchodako sītajalo,</i></a><br>
<a><i>supatittho manoramo.</i></a></p>
<p><a data-ref="sc18, pts-vp-pli2.347, ms20Ap1_4971, msdiv117"><i>Padumuppalā bahū tattha,</i></a><br>
<a><i>puṇḍarīkasamāyutā;</i></a><br>
<a><i>Mandālakehi sañchannā,</i></a><br>
<a><i>nānāgandhasameritā.</i></a></p>
<p><a data-ref="sc19, ms20Ap1_4972, msdiv118"><i>Gabbhaṃ gaṇhanti padumā,</i></a><br>
<a><i>aññe pupphanti kesarī;</i></a><br>
<a><i>Opupphapattā tiṭṭhanti,</i></a><br>
<a><i>padumākaṇṇikā bahū.</i></a></p>
<p><a data-ref="sc20, ms20Ap1_4973, msdiv119"><i>Madhu bhisamhā savati,</i></a><br>
<a><i>khīraṃ sappi mulāḷibhi;</i></a><br>
<a><i>Samantā tena gandhena,</i></a><br>
<a><i>nānāgandhasameritā.</i></a></p>
<p><a data-ref="sc21, ms20Ap1_4974, msdiv120"><i>Kumudā ambagandhi ca,</i></a><br>
<a><i>nayitā dissare bahū;</i></a><br>
<a><i>Jātassarassānukūlaṃ,</i></a><br>
<a><i>ketakā pupphitā bahū.</i></a></p>
<p><a data-ref="sc22, ms20Ap1_4975, msdiv121"><i>Suphullā bandhujīvā ca,</i></a><br>
<a><i>setavārī sugandhikā;</i></a><br>
<a><i>Kumbhilā susumārā ca,</i></a><br>
<a><i>gahakā tattha jāyare.</i></a></p>
<p><a data-ref="sc23, ms20Ap1_4976, msdiv122"><i>Uggāhakā ajagarā,</i></a><br>
<a><i>tattha jātassare bahū;</i></a><br>
<a><i>Pāṭhīnā pāvusā macchā,</i></a><br>
<a><i>balajā muñjarohitā.</i></a></p>
<p><a data-ref="sc24, ms20Ap1_4977, msdiv123"><i>Macchakacchapasañchannā,</i></a><br>
<a data-var="papaṭakāhi → pampaṭakehi (bj); sapaṭakehi (sya1ed, sya2ed); pappaṭakehi (pts-vp-pli1)"><i>atho papaṭakāhi ca;</i></a><br>
<a><i>Pārevatā ravihaṃsā,</i></a><br>
<a data-var="kukutthā → kukkutthakā (sya1ed, sya2ed); kutthakā (pts-vp-pli1); kukkutthā (mr)"><i>kukutthā ca nadīcarā.</i></a></p>
<p><a data-ref="sc25, ms20Ap1_4978, msdiv124"><i>Dindibhā cakkavākā ca,</i></a><br>
<a><i>pampakā jīvajīvakā;</i></a><br>
<a><i>Kalandakā ukkusā ca,</i></a><br>
<a><i>senakā uddharā bahū.</i></a></p>
<p><a data-ref="sc26, ms20Ap1_4979, msdiv125"><i>Koṭṭhakā sukapotā ca,</i></a><br>
<a><i>tuliyā camarā bahū;</i></a><br>
<a data-var="Kāreniyo → kāreṇiyo (bj); kāseniyā (sya1ed, sya2ed); kareriyo (pts-vp-pli1) | tilakā → kilakā (mr)"><i>Kāreniyo ca tilakā,</i></a><br>
<a><i>upajīvanti taṃ saraṃ.</i></a></p>
<p><a data-ref="sc27, ms20Ap1_4980, msdiv126"><i>Sīhā byagghā ca dīpī ca,</i></a><br>
<a><i>acchakokataracchakā;</i></a><br>
<a><i>Vānarā kinnarā ceva,</i></a><br>
<a><i>dissanti mama assame.</i></a></p>
<p><a data-ref="sc28, ms20Ap1_4981, msdiv127"><i>Tāni gandhāni ghāyanto,</i></a><br>
<a><i>bhakkhayanto phalānahaṃ;</i></a><br>
<a><i>Gandhodakaṃ pivanto ca,</i></a><br>
<a><i>vasāmi mama assame.</i></a></p>
<p><a data-ref="sc29, ms20Ap1_4982, msdiv128"><i>Eṇīmigā varāhā ca,</i></a><br>
<a><i>pasadā khuddarūpakā;</i></a><br>
<a><i>Aggikā jotikā ceva,</i></a><br>
<a><i>vasanti mama assame.</i></a></p>
<p><a data-ref="sc30, ms20Ap1_4983, msdiv129"><i>Haṃsā koñcā mayūrā ca,</i></a><br>
<a><i>sālikāpi ca kokilā;</i></a><br>
<a data-var="Majjārikā → mañjarikā (bj, sya1ed, sya2ed, pts-vp-pli1)"><i>Majjārikā bahū tattha,</i></a><br>
<a><i>kosikā poṭṭhasīsakā.</i></a></p>
<p><a data-ref="sc31, ms20Ap1_4984, msdiv130"><i>Pisācā dānavā ceva,</i></a><br>
<a><i>kumbhaṇḍā rakkhasā bahū;</i></a><br>
<a><i>Garuḷā pannagā ceva,</i></a><br>
<a><i>vasanti mama assame.</i></a></p>
<p><a data-ref="sc32, pts-vp-pli2.348, ms20Ap1_4985, msdiv131"><i>Mahānubhāvā isayo,</i></a><br>
<a><i>santacittā samāhitā;</i></a><br>
<a><i>Kamaṇḍaludharā sabbe,</i></a><br>
<a><i>ajinuttaravāsanā;</i></a><br>
<a data-var="Jaṭābhārabharitāva → te jaṭābhārabharitā (bj, pts-vp-pli1); jaṭābhārabharitā ca (sya1ed, sya2ed)"><i>Jaṭābhārabharitāva,</i></a><br>
<a><i>vasanti mama assame.</i></a></p>
<p><a data-ref="sc33, ms20Ap1_4986, msdiv132"><i>Yugamattañca pekkhantā,</i></a><br>
<a><i>nipakā santavuttino;</i></a><br>
<a><i>Lābhālābhena santuṭṭhā,</i></a><br>
<a><i>vasanti mama assame.</i></a></p>
<p><a data-ref="sc34, ms20Ap1_4987, msdiv133"><i>Vākacīraṃ dhunantā te,</i></a><br>
<a><i>phoṭentājinacammakaṃ;</i></a><br>
<a><i>Sabalehi upatthaddhā,</i></a><br>
<a><i>gacchanti ambare tadā.</i></a></p>
<p><a data-ref="sc35, ms20Ap1_4988, msdiv134"><i>Na te dakaṃ āharanti,</i></a><br>
<a><i>kaṭṭhaṃ vā aggidārukaṃ;</i></a><br>
<a><i>Sayañca upasampannā,</i></a><br>
<a><i>pāṭihīrassidaṃ phalaṃ.</i></a></p>
<p><a data-ref="sc36, ms20Ap1_4989, msdiv135"><i>Lohadoṇiṃ gahetvāna,</i></a><br>
<a><i>vanamajjhe vasanti te;</i></a><br>
<a><i>Kuñjarāva mahānāgā,</i></a><br>
<a><i>asambhītāva kesarī.</i></a></p>
<p><a data-ref="sc37, ms20Ap1_4990, msdiv136"><i>Aññe gacchanti goyānaṃ,</i></a><br>
<a data-var="pubbavidehakaṃ → pubbavidehanaṃ (sya1ed, sya2ed, pts-vp-pli1, mr)"><i>aññe pubbavidehakaṃ;</i></a><br>
<a><i>Aññe ca uttarakuruṃ,</i></a><br>
<a data-var="sakaṃ balamavassitā → sakambalamapassitā (sya1ed, sya2ed, mr); sakaṃ balamapassitā (pts-vp-pli1)"><i>sakaṃ balamavassitā.</i></a></p>
<p><a data-ref="sc38, ms20Ap1_4991, msdiv137"><i>Tato piṇḍaṃ āharitvā,</i></a><br>
<a><i>paribhuñjanti ekato;</i></a><br>
<a><i>Sabbesaṃ pakkamantānaṃ,</i></a><br>
<a><i>uggatejāna tādinaṃ.</i></a></p>
<p><a data-ref="sc39, ms20Ap1_4992, msdiv138"><i>Ajinacammasaddena,</i></a><br>
<a><i>vanaṃ saddāyate tadā;</i></a><br>
<a><i>Edisā te mahāvīra,</i></a><br>
<a><i>sissā uggatapā mama.</i></a></p>
<p><a data-ref="sc40, ms20Ap1_4993, msdiv139"><i>Parivuto ahaṃ tehi,</i></a><br>
<a><i>vasāmi mama assame;</i></a><br>
<a><i>Tositā sakakammena,</i></a><br>
<a><i>vinītāpi samāgatā.</i></a></p>
<p><a data-ref="sc41, ms20Ap1_4994, msdiv140"><i>Ārādhayiṃsu maṃ ete,</i></a><br>
<a><i>sakakammābhilāsino;</i></a><br>
<a><i>Sīlavanto ca nipakā,</i></a><br>
<a><i>appamaññāsu kovidā.</i></a></p>
<p><a data-ref="sc42, ms20Ap1_4995, msdiv141"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Samayaṃ saṃviditvāna,</i></a><br>
<a><i>upagacchi vināyako.</i></a></p>
<p><a data-ref="sc43, ms20Ap1_4996, msdiv142"><i>Upagantvāna sambuddho,</i></a><br>
<a><i>ātāpī nipako muni;</i></a><br>
<a><i>Pattaṃ paggayha sambuddho,</i></a><br>
<a><i>bhikkhāya mamupāgami.</i></a></p>
<p><a data-ref="sc44, ms20Ap1_4997, msdiv143"><i>Upāgataṃ mahāvīraṃ,</i></a><br>
<a><i>jalajuttamanāyakaṃ;</i></a><br>
<a data-var="Tiṇasantharaṃ → tiṇattharaṃ (sya1ed, sya2ed, pts-vp-pli1); tiṇatthataṃ (mr)"><i>Tiṇasantharaṃ paññāpetvā,</i></a><br>
<a><i>sālapupphehi okiriṃ.</i></a></p>
<p><a data-var="Nisādetvāna → nisīdetvāna (bj); nisīditvāna (sya1ed, sya2ed, pts-vp-pli1)" data-ref="sc45, ms20Ap1_4998, msdiv144"><i>Nisādetvāna sambuddhaṃ,</i></a><br>
<a><i>haṭṭho saṃviggamānaso;</i></a><br>
<a><i>Khippaṃ pabbatamāruyha,</i></a><br>
<a data-var="agaḷuṃ → agaruṃ (bj); agalum (pts-vp-pli1)"><i>agaḷuṃ aggahiṃ ahaṃ.</i></a></p>
<p><a data-ref="sc46, ms20Ap1_4999, msdiv145"><i>Kumbhamattaṃ gahetvāna,</i></a><br>
<a><i>panasaṃ devagandhikaṃ;</i></a><br>
<a><i>Khandhe āropayitvāna,</i></a><br>
<a><i>upagacchiṃ vināyakaṃ.</i></a></p>
<p><a data-ref="sc47, pts-vp-pli2.349, ms20Ap1_5000, msdiv146"><i>Phalaṃ buddhassa datvāna,</i></a><br>
<a><i>agaḷuṃ anulimpahaṃ;</i></a><br>
<a><i>Pasannacitto sumano,</i></a><br>
<a><i>buddhaseṭṭhaṃ avandihaṃ.</i></a></p>
<p><a data-ref="sc48, ms20Ap1_5001, msdiv147"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Isimajjhe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc49, ms20Ap1_5002, msdiv148"><i>‘Yo me phalañca agaḷuṃ,</i></a><br>
<a><i>āsanañca adāsi me;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc50, ms20Ap1_5003, msdiv149"><i>Gāme vā yadi vāraññe,</i></a><br>
<a><i>pabbhāresu guhāsu vā;</i></a><br>
<a><i>Imassa cittamaññāya,</i></a><br>
<a><i>nibbattissati bhojanaṃ.</i></a></p>
<p><a data-ref="sc51, ms20Ap1_5004, msdiv150"><i>Devaloke manusse vā,</i></a><br>
<a><i>upapanno ayaṃ naro;</i></a><br>
<a><i>Bhojanehi ca vatthehi,</i></a><br>
<a><i>parisaṃ tappayissati.</i></a></p>
<p><a data-ref="sc52, ms20Ap1_5005, msdiv151"><i>Upapajjati yaṃ yoniṃ,</i></a><br>
<a><i>devattaṃ atha mānusaṃ;</i></a><br>
<a><i>Akkhobhabhogo hutvāna,</i></a><br>
<a><i>saṃsarissatiyaṃ naro.</i></a></p>
<p><a data-ref="sc53, ms20Ap1_5006, msdiv152"><i>Tiṃsakappasahassāni,</i></a><br>
<a><i>devaloke ramissati;</i></a><br>
<a><i>Sahassakkhattuṃ rājā ca,</i></a><br>
<a><i>cakkavattī bhavissati.</i></a></p>
<p><a data-ref="sc54, ms20Ap1_5007, msdiv153"><i>Ekasattatikkhattuñca,</i></a><br>
<a><i>devarajjaṃ karissati;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc55, ms20Ap1_5008, msdiv154"><i>Kappasatasahassamhi,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc56, ms20Ap1_5009, msdiv155"><i>Tassa dhammesu dāyādo,</i></a><br>
<a data-var="() → hessati satthusāvako) (sya1ed, sya2ed)"><i>oraso dhammanimmito;</i></a> <a><i>()</i></a><br>
<a><i>Sabbāsave pariññāya,</i></a><br>
<a><i>viharissatināsavo’.</i></a></p>
<p><a data-ref="sc57, ms20Ap1_5010, msdiv156"><i>Suladdhalābho laddho me,</i></a><br>
<a><i>yohaṃ addakkhiṃ nāyakaṃ;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc58, ms20Ap1_5011, msdiv157"><i>Gāme vā yadi vāraññe,</i></a><br>
<a><i>pabbhāresu guhāsu vā;</i></a><br>
<a><i>Mama saṅkappamaññāya,</i></a><br>
<a><i>bhojanaṃ hoti me sadā.</i></a></p>
<p><a data-ref="sc59, ms20Ap1_5012, msdiv158"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc60, ms20Ap1_5013, msdiv159"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc61, ms20Ap1_5014, msdiv160"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="upasivo → upasīvo (bj, sya1ed, sya2ed, pts-vp-pli1, csp1ed)" data-ref="sc62, ms20Ap1_5015"><i>Itthaṃ sudaṃ āyasmā upasivo thero imā gāthāyo abhāsitthāti.</i></a></p>
<p class="endsutta"><a data-ref="sc63, ms20Ap1_5016"><i>Upasivattherassāpadānaṃ pañcamaṃ.</i></a></p>
</article>
</section>
</div>
</body>
</html>
