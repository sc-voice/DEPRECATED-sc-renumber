<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap51">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Upālivagga</i></a></p>
<h1><a><i>9. Subhaddattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.100, ms20Ap1_1325, msdiv101"><i>“Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Janataṃ uddharitvāna,</i></a><br>
<a><i>nibbāyati mahāyaso.</i></a></p>
<p><a data-ref="sc2, ms20Ap1_1326, msdiv102"><i>Nibbāyante ca sambuddhe,</i></a><br>
<a><i>dasasahassi kampatha;</i></a><br>
<a><i>Janakāyo mahā āsi,</i></a><br>
<a><i>devā sannipatuṃ tadā.</i></a></p>
<p><a data-ref="sc3, ms20Ap1_1327, msdiv103"><i>Candanaṃ pūrayitvāna,</i></a><br>
<a><i>tagarāmallikāhi ca;</i></a><br>
<a><i>Haṭṭho haṭṭhena cittena,</i></a><br>
<a data-var="āropayiṃ → ālepesiṃ (bj, pts-vp-pli1); āropesiṃ (si, sya1ed, sya2ed)"><i>āropayiṃ naruttamaṃ.</i></a></p>
<p><a data-ref="sc4, ms20Ap1_1328, msdiv104"><i>Mama saṅkappamaññāya,</i></a><br>
<a><i>satthā loke anuttaro;</i></a><br>
<a><i>Nipannakova sambuddho,</i></a><br>
<a><i>imā gāthā abhāsatha.</i></a></p>
<p><a data-ref="sc5, ms20Ap1_1329, msdiv105"><i>‘Yo me pacchimake kāle,</i></a><br>
<a data-var="gandhamālena → gandhamālyena (bj); gandhamallena (sya1ed, sya2ed, mr)"><i>gandhamālena chādayi;</i></a><br>
<a><i>Tamahaṃ kittayissāmi,</i></a><br>
<a><i>suṇātha mama bhāsato.</i></a></p>
<p><a data-ref="sc6, ms20Ap1_1330, msdiv106"><i>Ito cuto ayaṃ poso,</i></a><br>
<a><i>tusitakāyaṃ gamissati;</i></a><br>
<a><i>Tattha rajjaṃ karitvāna,</i></a><br>
<a><i>nimmānaṃ so gamissati.</i></a></p>
<p><a data-ref="sc7, ms20Ap1_1331, msdiv107"><i>Eteneva upāyena,</i></a><br>
<a data-var="mālaṃ → malyaṃ (bj, pts-vp-pli1); mallaṃ (sya1ed, sya2ed, mr)"><i>datvā mālaṃ varuttamaṃ;</i></a><br>
<a><i>Sakakammābhiraddho so,</i></a><br>
<a><i>sampattiṃ anubhossati.</i></a></p>
<p><a data-ref="sc8, ms20Ap1_1332, msdiv108"><i>Punāpi tusite kāye,</i></a><br>
<a><i>nibbattissatiyaṃ naro;</i></a><br>
<a><i>Tamhā kāyā cavitvāna,</i></a><br>
<a><i>manussattaṃ gamissati.</i></a></p>
<p><a data-ref="sc9, ms20Ap1_1333, msdiv109"><i>Sakyaputto mahānāgo,</i></a><br>
<a><i>aggo loke sadevake;</i></a><br>
<a><i>Bodhayitvā bahū satte,</i></a><br>
<a><i>nibbāyissati cakkhumā.</i></a></p>
<p><a data-ref="sc10, ms20Ap1_1334, msdiv110"><i>Tadā sopagato santo,</i></a><br>
<a><i>sukkamūlena codito;</i></a><br>
<a><i>Upasaṅkamma sambuddhaṃ,</i></a><br>
<a><i>pañhaṃ pucchissati tadā.</i></a></p>
<p><a data-ref="sc11, ms20Ap1_1335, msdiv111"><i>Hāsayitvāna sambuddho,</i></a><br>
<a><i>sabbaññū lokanāyako;</i></a><br>
<a><i>Puññakammaṃ pariññāya,</i></a><br>
<a><i>saccāni vivarissati.</i></a></p>
<p><a data-ref="sc12, ms20Ap1_1336, msdiv112"><i>Āraddho ca ayaṃ pañho,</i></a><br>
<a><i>tuṭṭho ekaggamānaso;</i></a><br>
<a><i>Satthāraṃ abhivādetvā,</i></a><br>
<a><i>pabbajjaṃ yācayissati.</i></a></p>
<p><a data-ref="sc13, ms20Ap1_1337, msdiv113"><i>Pasannamānasaṃ disvā,</i></a><br>
<a><i>sakakammena tositaṃ;</i></a><br>
<a><i>Pabbājessati so buddho,</i></a><br>
<a><i>aggamaggassa kovido.</i></a></p>
<p><a data-ref="sc14, ms20Ap1_1338, msdiv114"><i>Vāyamitvānayaṃ poso,</i></a><br>
<a><i>sammāsambuddhasāsane;</i></a><br>
<a><i>Sabbāsave pariññāya,</i></a><br>
<a><i>nibbāyissatināsavo’.</i></a></p>
</blockquote>
<p class="endsutta"><a data-ref="sc15, ms20Ap1_1339"><i>Pañcamabhāṇavāraṃ.</i></a></p>
<blockquote class="gatha">
<p><a data-ref="sc16, pts-vp-pli1.101, ms20Ap1_1340, msdiv115"><i>Pubbakammena saṃyutto,</i></a><br>
<a><i>ekaggo susamāhito;</i></a><br>
<a><i>Buddhassa oraso putto,</i></a><br>
<a><i>dhammajomhi sunimmito.</i></a></p>
<p><a data-ref="sc17, ms20Ap1_1341, msdiv116"><i>Dhammarājaṃ upagamma,</i></a><br>
<a><i>apucchiṃ pañhamuttamaṃ;</i></a><br>
<a><i>Kathayanto ca me pañhaṃ,</i></a><br>
<a><i>dhammasotaṃ upānayi.</i></a></p>
<p><a data-ref="sc18, ms20Ap1_1342, msdiv117"><i>Tassāhaṃ dhammamaññāya,</i></a><br>
<a><i>vihāsiṃ sāsane rato;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc19, ms20Ap1_1343, msdiv118"><i>Satasahassito kappe,</i></a><br>
<a><i>jalajuttamanāyako;</i></a><br>
<a><i>Nibbāyi anupādāno,</i></a><br>
<a><i>dīpova telasaṅkhayā.</i></a></p>
<p><a data-ref="sc20, ms20Ap1_1344, msdiv119"><i>Sattayojanikaṃ āsi,</i></a><br>
<a><i>thūpañca ratanāmayaṃ;</i></a><br>
<a><i>Dhajaṃ tattha apūjesiṃ,</i></a><br>
<a><i>sabbabhaddaṃ manoramaṃ.</i></a></p>
<p><a data-ref="sc21, ms20Ap1_1345, msdiv120"><i>Kassapassa ca buddhassa,</i></a><br>
<a><i>tisso nāmaggasāvako;</i></a><br>
<a><i>Putto me oraso āsi,</i></a><br>
<a><i>dāyādo jinasāsane.</i></a></p>
<p><a data-ref="sc22, ms20Ap1_1346, msdiv121"><i>Tassa hīnena manasā,</i></a><br>
<a><i>vācaṃ bhāsiṃ abhaddakaṃ;</i></a><br>
<a><i>Tena kammavipākena,</i></a><br>
<a data-var="pacchā me āsi bhaddakaṃ → pacchime addasaṃ jinaṃ (bj, pts-vp-pli1)"><i>pacchā me āsi bhaddakaṃ.</i></a></p>
<p><a data-ref="sc23, ms20Ap1_1347, msdiv122"><i>Upavattane sālavane,</i></a><br>
<a><i>pacchime sayane muni;</i></a><br>
<a><i>Pabbājesi mahāvīro,</i></a><br>
<a><i>hito kāruṇiko jino.</i></a></p>
<p><a data-ref="sc24, ms20Ap1_1348, msdiv123"><i>Ajjeva dāni pabbajjā,</i></a><br>
<a><i>ajjeva upasampadā;</i></a><br>
<a><i>Ajjeva parinibbānaṃ,</i></a><br>
<a><i>sammukhā dvipaduttame.</i></a></p>
<p><a data-ref="sc25, ms20Ap1_1349, msdiv124"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc26, ms20Ap1_1350"><i>Itthaṃ sudaṃ āyasmā subhaddo thero imā gāthāyo abhāsitthāti.</i></a></p>
<p class="endsutta"><a data-ref="sc27, ms20Ap1_1351"><i>Subhaddattherassāpadānaṃ navamaṃ.</i></a></p>
</article>
</section>
</div>
</body>
</html>
