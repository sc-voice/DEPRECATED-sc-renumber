<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap421">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddālivagga</i></a></p>
<h1><a><i>9. Patthodanadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5435, msdiv170"><i>“Vanacārī pure āsiṃ,</i></a><br>
<a><i>satataṃ vanakammiko;</i></a><br>
<a><i>Patthodanaṃ gahetvāna,</i></a><br>
<a><i>kammantaṃ agamāsahaṃ.</i></a></p>
<p><a data-ref="sc2, ms20Ap1_5436, msdiv171"><i>Tatthaddasāsiṃ sambuddhaṃ,</i></a><br>
<a><i>sayambhuṃ aparājitaṃ;</i></a><br>
<a><i>Vanā piṇḍāya nikkhantaṃ,</i></a><br>
<a><i>disvā cittaṃ pasādayiṃ.</i></a></p>
<p><a data-var="Parakammāyane → vayakammāyane (mr)" data-ref="sc3, ms20Ap1_5437, msdiv172"><i>Parakammāyane yutto,</i></a><br>
<a><i>puññañca me na vijjati;</i></a><br>
<a><i>Ayaṃ patthodano atthi,</i></a><br>
<a data-var="bhojayissāmahaṃ → bhojayissāmihaṃ (bj); bhojayissāmimaṃ (sya1ed, sya2ed)"><i>bhojayissāmahaṃ muniṃ.</i></a></p>
<p><a data-ref="sc4, ms20Ap1_5438, msdiv173"><i>Patthodanaṃ gahetvāna,</i></a><br>
<a><i>sayambhussa adāsahaṃ;</i></a><br>
<a><i>Mama nijjhāyamānassa,</i></a><br>
<a><i>paribhuñji tadā muni.</i></a></p>
<p><a data-ref="sc5, ms20Ap1_5439, msdiv174"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc6, pts-vp-pli2.377, ms20Ap1_5440, msdiv175"><i>Chattiṃsakkhattuṃ devindo,</i></a><br>
<a><i>devarajjamakārayiṃ;</i></a><br>
<a><i>Tettiṃsakkhattuṃ rājā ca,</i></a><br>
<a><i>cakkavattī ahosahaṃ.</i></a></p>
<p><a data-ref="sc7, ms20Ap1_5441, msdiv176"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Sukhito yasavā homi,</i></a><br>
<a><i>patthodanassidaṃ phalaṃ.</i></a></p>
<p><a data-ref="sc8, ms20Ap1_5442, msdiv177"><i>Bhavābhave saṃsaranto,</i></a><br>
<a><i>labhāmi amitaṃ dhanaṃ;</i></a><br>
<a><i>Bhoge me ūnatā natthi,</i></a><br>
<a><i>patthodanassidaṃ phalaṃ.</i></a></p>
<p><a data-ref="sc9, ms20Ap1_5443, msdiv178"><i>Nadīsotapaṭibhāgā,</i></a><br>
<a><i>bhogā nibbattare mama;</i></a><br>
<a><i>Parimetuṃ na sakkomi,</i></a><br>
<a><i>patthodanassidaṃ phalaṃ.</i></a></p>
<p><a data-ref="sc10, ms20Ap1_5444, msdiv179"><i>Imaṃ khāda imaṃ bhuñja,</i></a><br>
<a><i>imamhi sayane saya;</i></a><br>
<a><i>Tenāhaṃ sukhito homi,</i></a><br>
<a><i>patthodanassidaṃ phalaṃ.</i></a></p>
<p><a data-ref="sc11, ms20Ap1_5445, msdiv180"><i>Catunnavutito kappe,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>patthodanassidaṃ phalaṃ.</i></a></p>
<p><a data-ref="sc12, ms20Ap1_5446, msdiv181"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc13, ms20Ap1_5447, msdiv182"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc14, ms20Ap1_5448, msdiv183"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc15, ms20Ap1_5449"><i>Itthaṃ sudaṃ āyasmā patthodanadāyako thero imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap1_5450"><i>Patthodanadāyakattherassāpadānaṃ navamaṃ.</i></a></p>
</article>
</section>
</div>
</body>
</html>
