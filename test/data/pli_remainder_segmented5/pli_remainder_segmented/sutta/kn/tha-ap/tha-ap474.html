<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap474">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Naḷamālivagga</i></a></p>
<h1><a><i>2. Maṇipūjakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.413, ms20Ap1_6075, msdiv8"><i>“Padumuttaro nāma jino,</i></a><br>
<a><i>sabbadhammāna pāragū;</i></a><br>
<a><i>Vivekakāmo sambuddho,</i></a><br>
<a><i>gacchate anilañjase.</i></a></p>
<p><a data-ref="sc2, ms20Ap1_6076, msdiv9"><i>Avidūre himavantassa,</i></a><br>
<a><i>mahājātassaro ahu;</i></a><br>
<a><i>Tattha me bhavanaṃ āsi,</i></a><br>
<a><i>puññakammena saṃyutaṃ.</i></a></p>
<p><a data-ref="sc3, ms20Ap1_6077, msdiv10"><i>Bhavanā abhinikkhamma,</i></a><br>
<a><i>addasaṃ lokanāyakaṃ;</i></a><br>
<a><i>Indīvaraṃva jalitaṃ,</i></a><br>
<a><i>ādittaṃva hutāsanaṃ.</i></a></p>
<p><a data-ref="sc4, ms20Ap1_6078, msdiv11"><i>Vicinaṃ naddasaṃ pupphaṃ,</i></a><br>
<a><i>pūjayissanti nāyakaṃ;</i></a><br>
<a><i>Sakaṃ cittaṃ pasādetvā,</i></a><br>
<a><i>avandiṃ satthuno ahaṃ.</i></a></p>
<p><a data-ref="sc5, ms20Ap1_6079, msdiv12"><i>Mama sīse maṇiṃ gayha,</i></a><br>
<a><i>pūjayiṃ lokanāyakaṃ;</i></a><br>
<a><i>Imāya maṇipūjāya,</i></a><br>
<a><i>vipāko hotu bhaddako.</i></a></p>
<p><a data-ref="sc6, ms20Ap1_6080, msdiv13"><i>Padumuttaro lokavidū,</i></a><br>
<a><i>āhutīnaṃ paṭiggaho;</i></a><br>
<a><i>Antalikkhe ṭhito satthā,</i></a><br>
<a><i>imaṃ gāthaṃ abhāsatha.</i></a></p>
<p><a data-ref="sc7, ms20Ap1_6081, msdiv14"><i>‘So te ijjhatu saṅkappo,</i></a><br>
<a><i>labhassu vipulaṃ sukhaṃ;</i></a><br>
<a><i>Imāya maṇipūjāya,</i></a><br>
<a><i>anubhohi mahāyasaṃ’.</i></a></p>
<p><a data-ref="sc8, ms20Ap1_6082, msdiv15"><i>Idaṃ vatvāna bhagavā,</i></a><br>
<a><i>jalajuttamanāmako;</i></a><br>
<a><i>Agamāsi buddhaseṭṭho,</i></a><br>
<a><i>yattha cittaṃ paṇīhitaṃ.</i></a></p>
<p><a data-ref="sc9, ms20Ap1_6083, msdiv16"><i>Saṭṭhikappāni devindo,</i></a><br>
<a><i>devarajjamakārayiṃ;</i></a><br>
<a><i>Anekasatakkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc10, ms20Ap1_6084, msdiv17"><i>Pubbakammaṃ sarantassa,</i></a><br>
<a><i>devabhūtassa me sato;</i></a><br>
<a><i>Maṇi nibbattate mayhaṃ,</i></a><br>
<a><i>ālokakaraṇo mamaṃ.</i></a></p>
<p><a data-ref="sc11, ms20Ap1_6085, msdiv18"><i>Chaḷasītisahassāni,</i></a><br>
<a><i>nāriyo me pariggahā;</i></a><br>
<a><i>Vicittavatthābharaṇā,</i></a><br>
<a data-var="āmukkamaṇikuṇḍalā → āmuttamaṇikuṇḍalā (bj, sya1ed, sya2ed, pts-vp-pli1)"><i>āmukkamaṇikuṇḍalā.</i></a></p>
<p><a data-ref="sc12, ms20Ap1_6086, msdiv19"><i>Aḷārapamhā hasulā,</i></a><br>
<a data-var="susaññā → sutthanā (bj); susoññā (si, pts-vp-pli1)"><i>susaññā tanumajjhimā;</i></a><br>
<a><i>Parivārenti maṃ niccaṃ,</i></a><br>
<a><i>maṇipūjāyidaṃ phalaṃ.</i></a></p>
<p><a data-ref="sc13, ms20Ap1_6087, msdiv20"><i>Soṇṇamayā maṇimayā,</i></a><br>
<a><i>lohitaṅgamayā tathā;</i></a><br>
<a><i>Bhaṇḍā me sukatā honti,</i></a><br>
<a data-var="yadicchasi → yadicchāya (bj, pts-vp-pli1)"><i>yadicchasi piḷandhanā.</i></a></p>
<p><a data-ref="sc14, ms20Ap1_6088, msdiv21"><i>Kūṭāgārā gahārammā,</i></a><br>
<a><i>sayanañca mahārahaṃ;</i></a><br>
<a><i>Mama saṅkappamaññāya,</i></a><br>
<a><i>nibbattanti yadicchakaṃ.</i></a></p>
<p><a data-ref="sc15, ms20Ap1_6089, msdiv22"><i>Lābhā tesaṃ suladdhañca,</i></a><br>
<a><i>ye labhanti upassutiṃ;</i></a><br>
<a><i>Puññakkhettaṃ manussānaṃ,</i></a><br>
<a><i>osadhaṃ sabbapāṇinaṃ.</i></a></p>
<p><a data-ref="sc16, pts-vp-pli2.414, ms20Ap1_6090, msdiv23"><i>Mayhampi sukataṃ kammaṃ,</i></a><br>
<a><i>yohaṃ adakkhi nāyakaṃ;</i></a><br>
<a><i>Vinipātā pamuttomhi,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc17, ms20Ap1_6091, msdiv24"><i>Yaṃ yaṃ yonupapajjāmi,</i></a><br>
<a><i>devattaṃ atha mānusaṃ;</i></a><br>
<a data-var="Divasañceva rattiñca → samantā sattaratanā (bj, pts-vp-pli1, mr)"><i>Divasañceva rattiñca,</i></a><br>
<a><i>āloko hoti me sadā.</i></a></p>
<p><a data-ref="sc18, ms20Ap1_6092, msdiv25"><i>Tāyeva maṇipūjāya,</i></a><br>
<a><i>anubhotvāna sampadā;</i></a><br>
<a><i>Ñāṇāloko mayā diṭṭho,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc19, ms20Ap1_6093, msdiv26"><i>Satasahassito kappe,</i></a><br>
<a><i>yaṃ maṇiṃ abhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>maṇipūjāyidaṃ phalaṃ.</i></a></p>
<p><a data-ref="sc20, ms20Ap1_6094, msdiv27"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc21, ms20Ap1_6095, msdiv28"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc22, ms20Ap1_6096, msdiv29"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc23, ms20Ap1_6097"><i>Itthaṃ sudaṃ āyasmā maṇipūjako thero imā gāthāyo abhāsitthāti.</i></a></p>
<p class="endsutta"><a data-ref="sc24, ms20Ap1_6098"><i>Maṇipūjakattherassāpadānaṃ dutiyaṃ.</i></a></p>
</article>
</section>
</div>
</body>
</html>
