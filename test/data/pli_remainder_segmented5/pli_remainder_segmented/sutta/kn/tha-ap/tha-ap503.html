<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap503">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaṇikāravagga</i></a></p>
<h1><a data-var="1 Tikaṇikārapupphiyattheraapadāna → tīṇikaṇikārapupphiyattherāpadānaṃ (sya1ed, sya2ed, pts-vp-pli1)"><i>1 Tikaṇikārapupphiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6568, msdiv1"><i>“Sumedho nāma sambuddho,</i></a><br>
<a><i>bāttiṃsavaralakkhaṇo;</i></a><br>
<a><i>Vivekakāmo sambuddho,</i></a><br>
<a><i>himavantamupāgamiṃ.</i></a></p>
<p><a data-ref="sc2, ms20Ap1_6569, msdiv2"><i>Ajjhogayha himavantaṃ,</i></a><br>
<a><i>aggo kāruṇiko muni;</i></a><br>
<a><i>Pallaṅkamābhujitvāna,</i></a><br>
<a><i>nisīdi purisuttamo.</i></a></p>
<p><a data-ref="sc3, ms20Ap1_6570, msdiv3"><i>Vijjādharo tadā āsiṃ,</i></a><br>
<a><i>antalikkhacaro ahaṃ;</i></a><br>
<a><i>Tisūlaṃ sukataṃ gayha,</i></a><br>
<a><i>gacchāmi ambare tadā.</i></a></p>
<p><a data-ref="sc4, ms20Ap1_6571, msdiv4"><i>Pabbatagge yathā aggi,</i></a><br>
<a><i>puṇṇamāyeva candimā;</i></a><br>
<a><i>Vane obhāsate buddho,</i></a><br>
<a><i>sālarājāva phullito.</i></a></p>
<p><a data-ref="sc5, pts-vp-pli2.442, ms20Ap1_6572, msdiv5"><i>Vanaggā nikkhamitvāna,</i></a><br>
<a><i>buddharaṃsībhidhāvare;</i></a><br>
<a><i>Naḷaggivaṇṇasaṅkāsā,</i></a><br>
<a><i>disvā cittaṃ pasādayiṃ.</i></a></p>
<p><a data-ref="sc6, ms20Ap1_6573, msdiv6"><i>Vicinaṃ addasaṃ pupphaṃ,</i></a><br>
<a><i>kaṇikāraṃ devagandhikaṃ;</i></a><br>
<a><i>Tīṇi pupphāni ādāya,</i></a><br>
<a><i>buddhaseṭṭhamapūjayiṃ.</i></a></p>
<p><a data-ref="sc7, ms20Ap1_6574, msdiv7"><i>Buddhassa ānubhāvena,</i></a><br>
<a><i>tīṇi pupphāni me tadā;</i></a><br>
<a><i>Uddhaṃvaṇṭā adhopattā,</i></a><br>
<a><i>chāyaṃ kubbanti satthuno.</i></a></p>
<p><a data-ref="sc8, ms20Ap1_6575, msdiv8"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc9, ms20Ap1_6576, msdiv9"><i>Tattha me sukataṃ byamhaṃ,</i></a><br>
<a><i>kaṇikārīti ñāyati;</i></a><br>
<a><i>Saṭṭhiyojanamubbedhaṃ,</i></a><br>
<a><i>tiṃsayojanavitthataṃ.</i></a></p>
<p><a data-var="satabheṇḍu → sattageṇḍu (sya1ed, sya2ed); satageṇḍu (pts-vp-pli1)" data-ref="sc10, ms20Ap1_6577, msdiv10"><i>Sahassakaṇḍaṃ satabheṇḍu,</i></a><br>
<a><i>dhajāluharitāmayaṃ;</i></a><br>
<a><i>Satasahassaniyyūhā,</i></a><br>
<a><i>byamhe pātubhaviṃsu me.</i></a></p>
<p><a data-ref="sc11, ms20Ap1_6578, msdiv11"><i>Soṇṇamayā maṇimayā,</i></a><br>
<a><i>lohitaṅgamayāpi ca;</i></a><br>
<a><i>Phalikāpi ca pallaṅkā,</i></a><br>
<a data-var="yenicchakā yadicchakā → yenicchakā yathicchakaṃ (sya1ed, sya2ed); yadicchakāyadicchakā (mr)"><i>yenicchakā yadicchakā.</i></a></p>
<p><a data-ref="sc12, ms20Ap1_6579, msdiv12"><i>Mahārahañca sayanaṃ,</i></a><br>
<a><i>tūlikāvikatīyutaṃ;</i></a><br>
<a><i>Uddhalomikaekantaṃ,</i></a><br>
<a data-var="bibbohanasamāyutaṃ → bimbohanasamāyutaṃ (bj, sya1ed, sya2ed, pts-vp-pli1, csp1ed)"><i>bibbohanasamāyutaṃ.</i></a></p>
<p><a data-ref="sc13, ms20Ap1_6580, msdiv13"><i>Bhavanā nikkhamitvāna,</i></a><br>
<a><i>caranto devacārikaṃ;</i></a><br>
<a><i>Yadā icchāmi gamanaṃ,</i></a><br>
<a><i>devasaṅghapurakkhato.</i></a></p>
<p><a data-ref="sc14, ms20Ap1_6581, msdiv14"><i>Pupphassa heṭṭhā tiṭṭhāmi,</i></a><br>
<a><i>uparicchadanaṃ mama;</i></a><br>
<a><i>Samantā yojanasataṃ,</i></a><br>
<a><i>kaṇikārehi chāditaṃ.</i></a></p>
<p><a data-ref="sc15, ms20Ap1_6582, msdiv15"><i>Saṭṭhituriyasahassāni,</i></a><br>
<a data-var="sāyaṃ pātamupaṭṭhahuṃ → sāyaṃ pātaṃ upaṭṭhahuṃ (bj, sya1ed, sya2ed, pts-vp-pli1); sāyapātamupaṭṭhahuṃ (csp1ed)"><i>sāyaṃ pātamupaṭṭhahuṃ;</i></a><br>
<a><i>Parivārenti maṃ niccaṃ,</i></a><br>
<a><i>rattindivamatanditā.</i></a></p>
<p><a data-ref="sc16, ms20Ap1_6583, msdiv16"><i>Tattha naccehi gītehi,</i></a><br>
<a><i>tāḷehi vāditehi ca;</i></a><br>
<a><i>Ramāmi khiḍḍāratiyā,</i></a><br>
<a><i>modāmi kāmakāmihaṃ.</i></a></p>
<p><a data-ref="sc17, ms20Ap1_6584, msdiv17"><i>Tattha bhutvā pivitvā ca,</i></a><br>
<a><i>modāmi tidase tadā;</i></a><br>
<a><i>Nārīgaṇehi sahito,</i></a><br>
<a><i>modāmi byamhamuttame.</i></a></p>
<p><a data-ref="sc18, ms20Ap1_6585, msdiv18"><i>Satānaṃ pañcakkhattuñca,</i></a><br>
<a><i>devarajjamakārayiṃ;</i></a><br>
<a><i>Satānaṃ tīṇikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc19, ms20Ap1_6586, msdiv19"><i>Bhavābhave saṃsaranto,</i></a><br>
<a><i>mahābhogaṃ labhāmahaṃ;</i></a><br>
<a><i>Bhoge me ūnatā natthi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc20, pts-vp-pli2.443, ms20Ap1_6587, msdiv20"><i>Duve bhave saṃsarāmi,</i></a><br>
<a><i>devatte atha mānuse;</i></a><br>
<a><i>Aññaṃ gatiṃ na jānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc21, ms20Ap1_6588, msdiv21"><i>Duve kule pajāyāmi,</i></a><br>
<a><i>khattiye cāpi brāhmaṇe;</i></a><br>
<a><i>Nīce kule na jāyāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc22, ms20Ap1_6589, msdiv22"><i>Hatthiyānaṃ assayānaṃ,</i></a><br>
<a><i>sivikaṃ sandamānikaṃ;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc23, ms20Ap1_6590, msdiv23"><i>Dāsīgaṇaṃ dāsagaṇaṃ,</i></a><br>
<a><i>nāriyo samalaṅkatā;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc24, ms20Ap1_6591, msdiv24"><i>Koseyyakambaliyāni,</i></a><br>
<a><i>khomakappāsikāni ca;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc25, ms20Ap1_6592, msdiv25"><i>Navavatthaṃ navaphalaṃ,</i></a><br>
<a><i>navaggarasabhojanaṃ;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc26, ms20Ap1_6593, msdiv26"><i>Imaṃ khāda imaṃ bhuñja,</i></a><br>
<a><i>imamhi sayane saya;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc27, ms20Ap1_6594, msdiv27"><i>Sabbattha pūjito homi,</i></a><br>
<a><i>yaso abbhuggato mama;</i></a><br>
<a><i>Mahāpakkho sadā homi,</i></a><br>
<a><i>abhejjapariso sadā;</i></a><br>
<a><i>Ñātīnaṃ uttamo homi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc28, ms20Ap1_6595, msdiv28"><i>Sītaṃ uṇhaṃ na jānāmi,</i></a><br>
<a><i>pariḷāho na vijjati;</i></a><br>
<a><i>Atho cetasikaṃ dukkhaṃ,</i></a><br>
<a><i>hadaye me na vijjati.</i></a></p>
<p><a data-ref="sc29, ms20Ap1_6596, msdiv29"><i>Suvaṇṇavaṇṇo hutvāna,</i></a><br>
<a><i>saṃsarāmi bhavābhave;</i></a><br>
<a><i>Vevaṇṇiyaṃ na jānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc30, ms20Ap1_6597, msdiv30"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Sāvatthiyaṃ pure jāto,</i></a><br>
<a><i>mahāsāle suaḍḍhake.</i></a></p>
<p><a data-ref="sc31, ms20Ap1_6598, msdiv31"><i>Pañca kāmaguṇe hitvā,</i></a><br>
<a><i>pabbajiṃ anagāriyaṃ;</i></a><br>
<a><i>Jātiyā sattavassohaṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc32, ms20Ap1_6599, msdiv32"><i>Upasampādayī buddho,</i></a><br>
<a><i>guṇamaññāya cakkhumā;</i></a><br>
<a><i>Taruṇo pūjanīyohaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc33, ms20Ap1_6600, msdiv33"><i>Dibbacakkhu visuddhaṃ me,</i></a><br>
<a><i>samādhikusalo ahaṃ;</i></a><br>
<a><i>Abhiññāpāramippatto,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc34, ms20Ap1_6601, msdiv34"><i>Paṭisambhidā anuppatto,</i></a><br>
<a><i>iddhipādesu kovido;</i></a><br>
<a><i>Dhammesu pāramippatto,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc35, pts-vp-pli2.444, ms20Ap1_6602, msdiv35"><i>Tiṃsakappasahassamhi,</i></a><br>
<a><i>yaṃ buddhamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc36, ms20Ap1_6603, msdiv36"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc37, ms20Ap1_6604, msdiv37"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc38, ms20Ap1_6605, msdiv38"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="tikaṇikārapupphiyo → tīṇikaṇikārapupphiyo (sya1ed, sya2ed, pts-vp-pli1)" data-ref="sc39, ms20Ap1_6606"><i>Itthaṃ sudaṃ āyasmā tikaṇikārapupphiyo thero imā gāthāyo abhāsitthāti.</i></a></p>
<p class="endsutta"><a data-ref="sc40, ms20Ap1_6607"><i>Tikaṇikārapupphiyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
