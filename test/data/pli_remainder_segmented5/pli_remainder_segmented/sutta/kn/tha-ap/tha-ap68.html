<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap68">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sakacintaniyavagga</i></a></p>
<h1><a><i>6. Sucintitattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.115, ms20Ap1_1536, msdiv36"><i>“Giriduggacaro āsiṃ,</i></a><br>
<a><i>abhijātova kesarī;</i></a><br>
<a><i>Migasaṅghaṃ vadhitvāna,</i></a><br>
<a><i>jīvāmi pabbatantare.</i></a></p>
<p><a data-ref="sc2, ms20Ap1_1537, msdiv37"><i>Atthadassī tu bhagavā,</i></a><br>
<a><i>sabbaññū vadataṃ varo;</i></a><br>
<a><i>Mamuddharitukāmo so,</i></a><br>
<a><i>āgacchi pabbatuttamaṃ.</i></a></p>
<p><a data-ref="sc3, ms20Ap1_1538, msdiv38"><i>Pasadañca migaṃ hantvā,</i></a><br>
<a><i>bhakkhituṃ samupāgamiṃ;</i></a><br>
<a><i>Bhagavā tamhi samaye,</i></a><br>
<a data-var="bhikkhamāno → bhikkhayāno (si, pts-vp-pli1); bhikkhācāro (sya1ed, sya2ed)"><i>bhikkhamāno upāgami.</i></a></p>
<p><a data-ref="sc4, ms20Ap1_1539, msdiv39"><i>Varamaṃsāni paggayha,</i></a><br>
<a><i>adāsiṃ tassa satthuno;</i></a><br>
<a><i>Anumodi mahāvīro,</i></a><br>
<a><i>nibbāpento mamaṃ tadā.</i></a></p>
<p><a data-ref="sc5, ms20Ap1_1540, msdiv40"><i>Tena cittappasādena,</i></a><br>
<a><i>giriduggaṃ pavisiṃ ahaṃ;</i></a><br>
<a><i>Pītiṃ uppādayitvāna,</i></a><br>
<a><i>tattha kālaṅkato ahaṃ.</i></a></p>
<p><a data-ref="sc6, ms20Ap1_1541, msdiv41"><i>Etena maṃsadānena,</i></a><br>
<a><i>cittassa paṇidhīhi ca;</i></a><br>
<a><i>Pannarase kappasate,</i></a><br>
<a><i>devaloke ramiṃ ahaṃ.</i></a></p>
<p><a data-ref="sc7, ms20Ap1_1542, msdiv42"><i>Avasesesu kappesu,</i></a><br>
<a data-var="cintitaṃ → nicitaṃ (bj); kāritaṃ (si, pts-vp-pli1); karitaṃ (sya1ed, sya2ed)"><i>kusalaṃ cintitaṃ mayā;</i></a><br>
<a><i>Teneva maṃsadānena,</i></a><br>
<a><i>buddhānussaraṇena ca.</i></a></p>
<p><a data-ref="sc8, ms20Ap1_1543, msdiv43"><i>Aṭṭhattiṃsamhi kappamhi,</i></a><br>
<a><i>aṭṭha dīghāyunāmakā;</i></a><br>
<a><i>Saṭṭhimhito kappasate,</i></a><br>
<a data-var="varuṇanāmakā → saraṇanāmakā (sya1ed, sya2ed)"><i>duve varuṇanāmakā.</i></a></p>
<p><a data-ref="sc9, ms20Ap1_1544, msdiv44"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc10, ms20Ap1_1545"><i>Itthaṃ sudaṃ āyasmā sucintito thero imā gāthāyo abhāsitthāti.</i></a></p>
<p class="endsutta"><a data-ref="sc11, ms20Ap1_1546"><i>Sucintitattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
