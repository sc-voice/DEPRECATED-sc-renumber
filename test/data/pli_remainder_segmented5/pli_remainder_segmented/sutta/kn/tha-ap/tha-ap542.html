<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap542">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a><i>10. Mogharājattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7292, msdiv327"><i>“Padumuttaro nāma jino,</i></a><br>
<a><i>sabbalokavidū muni;</i></a><br>
<a><i>Ito satasahassamhi,</i></a><br>
<a><i>kappe uppajji cakkhumā.</i></a></p>
<p><a data-ref="sc2, ms20Ap1_7293, msdiv328"><i>Ovādako viññāpako,</i></a><br>
<a><i>tārako sabbapāṇinaṃ;</i></a><br>
<a><i>Desanākusalo buddho,</i></a><br>
<a><i>tāresi janataṃ bahuṃ.</i></a></p>
<p><a data-ref="sc3, ms20Ap1_7294, msdiv329"><i>Anukampako kāruṇiko,</i></a><br>
<a><i>hitesī sabbapāṇinaṃ;</i></a><br>
<a><i>Sampatte titthiye sabbe,</i></a><br>
<a><i>pañcasīle patiṭṭhapi.</i></a></p>
<p><a data-ref="sc4, ms20Ap1_7295, msdiv330"><i>Evaṃ nirākulaṃ āsi,</i></a><br>
<a><i>suññataṃ titthiyehi ca;</i></a><br>
<a><i>Vicittaṃ arahantehi,</i></a><br>
<a><i>vasībhūtehi tādibhi.</i></a></p>
<p><a data-ref="sc5, ms20Ap1_7296, msdiv331"><i>Ratanānaṭṭhapaññāsaṃ,</i></a><br>
<a><i>uggato so mahāmuni;</i></a><br>
<a><i>Kañcanagghiyasaṅkāso,</i></a><br>
<a><i>bāttiṃsavaralakkhaṇo.</i></a></p>
<p><a data-ref="sc6, ms20Ap1_7297, msdiv332"><i>Vassasatasahassāni,</i></a><br>
<a><i>āyu vijjati tāvade;</i></a><br>
<a><i>Tāvatā tiṭṭhamāno so,</i></a><br>
<a><i>tāresi janataṃ bahuṃ.</i></a></p>
<p><a data-ref="sc7, ms20Ap1_7298, msdiv333"><i>Tadāhaṃ haṃsavatiyaṃ,</i></a><br>
<a><i>kule aññatare ahuṃ;</i></a><br>
<a><i>Parakammāyane yutto,</i></a><br>
<a><i>natthi me kiñci sandhanaṃ.</i></a></p>
<p><a data-ref="sc8, ms20Ap1_7299, msdiv334"><i>Paṭikkamanasālāyaṃ,</i></a><br>
<a><i>vasanto katabhūmiyaṃ;</i></a><br>
<a><i>Aggiṃ ujjālayiṃ tattha,</i></a><br>
<a data-var="daḷhaṃ kaṇhāsi sā → daḷhaṃ kaṇhā siyā (si); ḍayhakaṇhā silā (sya1ed, sya2ed); daḷhakaṇhā siyā (pts-vp-pli1)"><i>daḷhaṃ kaṇhāsi sā mahī.</i></a></p>
<p><a data-ref="sc9, ms20Ap1_7300, msdiv335"><i>Tadā parisatiṃ nātho,</i></a><br>
<a><i>catusaccapakāsako;</i></a><br>
<a><i>Sāvakaṃ sampakittesi,</i></a><br>
<a><i>lūkhacīvaradhārakaṃ.</i></a></p>
<p><a data-ref="sc10, ms20Ap1_7301, msdiv336"><i>Tassa tamhi guṇe tuṭṭho,</i></a><br>
<a data-var="paṇipacca → paṭipajja (sya1ed, sya2ed)"><i>paṇipacca tathāgataṃ;</i></a><br>
<a><i>Lūkhacīvaradhāraggaṃ,</i></a><br>
<a><i>patthayiṃ ṭhānamuttamaṃ.</i></a></p>
<p><a data-ref="sc11, ms20Ap1_7302, msdiv337"><i>Tadā avoca bhagavā,</i></a><br>
<a><i>sāvake padumuttaro;</i></a><br>
<a><i>‘Passathetaṃ purisakaṃ,</i></a><br>
<a><i>kucelaṃ tanudehakaṃ.</i></a></p>
<p><a data-ref="sc12, pts-vp-pli2.487, ms20Ap1_7303, msdiv338"><i>Pītippasannavadanaṃ,</i></a><br>
<a data-var="saddhādhanasamanvitaṃ → saddhāsnehasamanvataṃ (mr)"><i>saddhādhanasamanvitaṃ;</i></a><br>
<a><i>Udaggatanujaṃ haṭṭhaṃ,</i></a><br>
<a><i>acalaṃ sālapiṇḍitaṃ.</i></a></p>
<p><a data-ref="sc13, ms20Ap1_7304, msdiv339"><i>Eso pattheti taṃ ṭhānaṃ,</i></a><br>
<a><i>saccasenassa bhikkhuno;</i></a><br>
<a><i>Lūkhacīvaradhārissa,</i></a><br>
<a data-var="vaṇṇasitāsayo → vaṇṇagatāsayo (bj, sya1ed, sya2ed, pts-vp-pli1)"><i>tassa vaṇṇasitāsayo’.</i></a></p>
<p><a data-ref="sc14, ms20Ap1_7305, msdiv340"><i>Taṃ sutvā mudito hutvā,</i></a><br>
<a><i>nipacca sirasā jinaṃ;</i></a><br>
<a><i>Yāvajīvaṃ subhaṃ kammaṃ,</i></a><br>
<a><i>karitvā jinasāsane.</i></a></p>
<p><a data-ref="sc15, ms20Ap1_7306, msdiv341"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsūpago ahaṃ.</i></a></p>
<p><a data-ref="sc16, ms20Ap1_7307, msdiv342"><i>Paṭikkamanasālāyaṃ,</i></a><br>
<a><i>bhūmidāhakakammunā;</i></a><br>
<a><i>Samasahassaṃ niraye,</i></a><br>
<a><i>adayhiṃ vedanāṭṭito.</i></a></p>
<p><a data-ref="sc17, ms20Ap1_7308, msdiv343"><i>Tena kammāvasesena,</i></a><br>
<a><i>pañca jātisatānihaṃ;</i></a><br>
<a><i>Manusso kulajo hutvā,</i></a><br>
<a><i>jātiyā lakkhaṇaṅkito.</i></a></p>
<p><a data-ref="sc18, ms20Ap1_7309, msdiv344"><i>Pañca jātisatāneva,</i></a><br>
<a><i>kuṭṭharogasamappito;</i></a><br>
<a><i>Mahādukkhaṃ anubhaviṃ,</i></a><br>
<a><i>tassa kammassa vāhasā.</i></a></p>
<p><a data-ref="sc19, ms20Ap1_7310, msdiv345"><i>Imasmiṃ bhaddake kappe,</i></a><br>
<a><i>upariṭṭhaṃ yasassinaṃ;</i></a><br>
<a><i>Piṇḍapātena tappesiṃ,</i></a><br>
<a><i>pasannamānaso ahaṃ.</i></a></p>
<p><a data-ref="sc20, ms20Ap1_7311, msdiv346"><i>Tena kammavisesena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc21, ms20Ap1_7312, msdiv347"><i>Pacchime bhave sampatte,</i></a><br>
<a><i>ajāyiṃ khattiye kule;</i></a><br>
<a><i>Pituno accayenāhaṃ,</i></a><br>
<a><i>mahārajjasamappito.</i></a></p>
<p><a data-ref="sc22, ms20Ap1_7313, msdiv348"><i>Kuṭṭharogādhibhūtohaṃ,</i></a><br>
<a><i>na ratiṃ na sukhaṃ labhe;</i></a><br>
<a><i>Moghaṃ rajjaṃ sukhaṃ yasmā,</i></a><br>
<a><i>mogharājā tato ahaṃ.</i></a></p>
<p><a data-ref="sc23, ms20Ap1_7314, msdiv349"><i>Kāyassa dosaṃ disvāna,</i></a><br>
<a><i>pabbajiṃ anagāriyaṃ;</i></a><br>
<a><i>Bāvarissa dijaggassa,</i></a><br>
<a><i>sissattaṃ ajjhupāgamiṃ.</i></a></p>
<p><a data-ref="sc24, ms20Ap1_7315, msdiv350"><i>Mahatā parivārena,</i></a><br>
<a><i>upecca naranāyakaṃ;</i></a><br>
<a><i>Apucchiṃ nipuṇaṃ pañhaṃ,</i></a><br>
<a><i>taṃ vīraṃ vādisūdanaṃ.</i></a></p>
<p><a data-ref="sc25, ms20Ap1_7316, msdiv351"><i>‘Ayaṃ loko paro loko,</i></a><br>
<a><i>brahmaloko sadevako;</i></a><br>
<a data-var="Diṭṭhiṃ no → diṭṭhiṃ ne (bj); diṭṭhaṃ no (si); diṭṭhinte (sya1ed, sya2ed); diṭṭhi no (pts-vp-pli1)"><i>Diṭṭhiṃ no nābhijānāmi,</i></a><br>
<a><i>gotamassa yasassino.</i></a></p>
<p><a data-ref="sc26, pts-vp-pli2.488, ms20Ap1_7317, msdiv352"><i>Evābhikkantadassāviṃ,</i></a><br>
<a><i>atthi pañhena āgamaṃ;</i></a><br>
<a><i>Kathaṃ lokaṃ avekkhantaṃ,</i></a><br>
<a><i>maccurājā na passati’.</i></a></p>
<p><a data-ref="sc27, ms20Ap1_7318, msdiv353"><i>‘Suññato lokaṃ avekkhassu,</i></a><br>
<a><i>mogharāja sadā sato;</i></a><br>
<a><i>Attānudiṭṭhiṃ uhacca,</i></a><br>
<a><i>evaṃ maccutaro siyā.</i></a></p>
<p><a data-ref="sc28, ms20Ap1_7319, msdiv354"><i>Evaṃ lokaṃ avekkhantaṃ,</i></a><br>
<a><i>maccurājā na passati’;</i></a><br>
<a><i>Iti maṃ abhaṇi buddho,</i></a><br>
<a><i>sabbarogatikicchako.</i></a></p>
<p><a data-ref="sc29, ms20Ap1_7320, msdiv355"><i>Saha gāthāvasānena,</i></a><br>
<a><i>kesamassuvivajjito;</i></a><br>
<a><i>Kāsāvavatthavasano,</i></a><br>
<a><i>āsiṃ bhikkhu tathārahā.</i></a></p>
<p><a data-ref="sc30, ms20Ap1_7321, msdiv356"><i>Saṃghikesu vihāresu,</i></a><br>
<a><i>na vasiṃ rogapīḷito;</i></a><br>
<a><i>Mā vihāro padussīti,</i></a><br>
<a data-var="vātarogehi pīḷito → vācāyābhisupīḷito (sya1ed, sya2ed, pts-vp-pli1); vātarogī supīḷito (mr)"><i>vātarogehi pīḷito.</i></a></p>
<p><a data-ref="sc31, ms20Ap1_7322, msdiv357"><i>Saṅkārakūṭā āhitvā,</i></a><br>
<a><i>susānā rathikāhi ca;</i></a><br>
<a><i>Tato saṅghāṭiṃ karitvā,</i></a><br>
<a><i>dhārayiṃ lūkhacīvaraṃ.</i></a></p>
<p><a data-ref="sc32, ms20Ap1_7323, msdiv358"><i>Mahābhisakko tasmiṃ me,</i></a><br>
<a><i>guṇe tuṭṭho vināyako;</i></a><br>
<a><i>Lūkhacīvaradhārīnaṃ,</i></a><br>
<a><i>etadagge ṭhapesi maṃ.</i></a></p>
<p><a data-ref="sc33, ms20Ap1_7324, msdiv359"><i>Puññapāpaparikkhīṇo,</i></a><br>
<a><i>sabbarogavivajjito;</i></a><br>
<a><i>Sikhīva anupādāno,</i></a><br>
<a><i>nibbāyissamanāsavo.</i></a></p>
<p><a data-ref="sc34, ms20Ap1_7325, msdiv360"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc35, ms20Ap1_7326, msdiv361"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc36, ms20Ap1_7327, msdiv362"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (5937)</i></a></p>
</blockquote>
<p><a data-ref="sc37, ms20Ap1_7328"><i>Itthaṃ sudaṃ āyasmā mogharājā thero imā gāthāyo abhāsitthāti.</i></a></p>
<p class="endsutta"><a data-ref="sc38, ms20Ap1_7329"><i>Mogharājattherassāpadānaṃ dasamaṃ.</i></a></p>
<p class="endsection"><a data-var="Kaccāyanavaggo → kaccānavaggo (bj, pts-vp-pli1)" data-ref="sc39, ms20Ap1_7330"><i>Kaccāyanavaggo catupaññāsamo.</i></a></p>
<p class="uddana-intro"><a data-ref="sc40, ms20Ap1_7331"><i>Tassuddānaṃ</i></a></p>
<blockquote class="uddanagatha">
<p><a data-ref="sc41, ms20Ap1_7332"><i>Kaccāno vakkalī thero,</i></a><br>
<a><i>mahākappinasavhayo;</i></a><br>
<a><i>Dabbo kumāranāmo ca,</i></a><br>
<a><i>bāhiyo koṭṭhiko vasī.</i></a></p>
<p><a data-ref="sc42, ms20Ap1_7333"><i>Uruveḷakassapo rādho,</i></a><br>
<a><i>mogharājā ca paṇḍito;</i></a><br>
<a><i>Tīṇi gāthāsatānettha,</i></a><br>
<a><i>bāsaṭṭhi ceva piṇḍitā.</i></a></p>
</blockquote>
</article>
</section>
</div>
</body>
</html>
