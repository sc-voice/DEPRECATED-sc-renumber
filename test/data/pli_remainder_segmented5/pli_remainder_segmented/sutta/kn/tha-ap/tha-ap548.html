<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap548">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddiyavagga</i></a></p>
<h1><a><i>6. Kāḷudāyittheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7509, msdiv165"><i>“Padumuttaro nāma jino,</i></a><br>
<a><i>sabbadhammesu cakkhumā;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap1_7510, msdiv166"><i>Nāyakānaṃ varo satthā,</i></a><br>
<a><i>guṇāguṇavidū jino;</i></a><br>
<a><i>Kataññū katavedī ca,</i></a><br>
<a data-var="pāṇine → pāṇino (bj, sya1ed, sya2ed, pts-vp-pli1)"><i>titthe yojeti pāṇine.</i></a></p>
<p><a data-ref="sc3, ms20Ap1_7511, msdiv167"><i>Sabbaññutena ñāṇena,</i></a><br>
<a><i>tulayitvā dayāsayo;</i></a><br>
<a><i>Deseti pavaraṃ dhammaṃ,</i></a><br>
<a><i>anantaguṇasañcayo.</i></a></p>
<p><a data-ref="sc4, ms20Ap1_7512, msdiv168"><i>Sa kadāci mahāvīro,</i></a><br>
<a data-var="anantajinasaṃsari → anantajanasaṃsadi (bj); anantajanataṃ sudhī (sya1ed, sya2ed); anantajanataṃsarī (pts-vp-pli1)"><i>anantajinasaṃsari;</i></a><br>
<a><i>Deseti madhuraṃ dhammaṃ,</i></a><br>
<a><i>catusaccūpasañhitaṃ.</i></a></p>
<p><a data-ref="sc5, ms20Ap1_7513, msdiv169"><i>Sutvāna taṃ dhammavaraṃ,</i></a><br>
<a><i>ādimajjhantasobhanaṃ;</i></a><br>
<a><i>Pāṇasatasahassānaṃ,</i></a><br>
<a><i>dhammābhisamayo ahu.</i></a></p>
<p><a data-ref="sc6, ms20Ap1_7514, msdiv170"><i>Ninnāditā tadā bhūmi,</i></a><br>
<a><i>gajjiṃsu ca payodharā;</i></a><br>
<a><i>Sādhukāraṃ pavattiṃsu,</i></a><br>
<a><i>devabrahmanarāsurā.</i></a></p>
<p><a data-ref="sc7, ms20Ap1_7515, msdiv171"><i>‘Aho kāruṇiko satthā,</i></a><br>
<a><i>aho saddhammadesanā;</i></a><br>
<a><i>Aho bhavasamuddamhi,</i></a><br>
<a><i>nimugge uddharī jino’.</i></a></p>
<p><a data-ref="sc8, ms20Ap1_7516, msdiv172"><i>Evaṃ pavedajātesu,</i></a><br>
<a><i>sanarāmarabrahmasu;</i></a><br>
<a><i>Kulappasādakānaggaṃ,</i></a><br>
<a><i>sāvakaṃ vaṇṇayī jino.</i></a></p>
<p><a data-ref="sc9, ms20Ap1_7517, msdiv173"><i>Tadāhaṃ haṃsavatiyaṃ,</i></a><br>
<a><i>jātomaccakule ahuṃ;</i></a><br>
<a><i>Pāsādiko dassaniyo,</i></a><br>
<a><i>pahūtadhanadhaññavā.</i></a></p>
<p><a data-ref="sc10, pts-vp-pli2.501, ms20Ap1_7518, msdiv174"><i>Haṃsārāmamupeccāhaṃ,</i></a><br>
<a><i>vanditvā taṃ tathāgataṃ;</i></a><br>
<a><i>Suṇitvā madhuraṃ dhammaṃ,</i></a><br>
<a><i>kāraṃ katvā ca tādino.</i></a></p>
<p><a data-ref="sc11, ms20Ap1_7519, msdiv175"><i>Nipacca pādamūlehaṃ,</i></a><br>
<a><i>imaṃ vacanamabraviṃ;</i></a><br>
<a><i>‘Kulappasādakānaggo,</i></a><br>
<a data-var="tayā santhuto → yo tava sāsane (sya1ed, sya2ed)"><i>yo tayā santhuto mune.</i></a></p>
<p><a data-var="homahaṃ vīra → tādisohaṃ mahāvīra (sya1ed, sya2ed, mr)" data-ref="sc12, ms20Ap1_7520, msdiv176"><i>Tādiso homahaṃ vīra,</i></a><br>
<a><i>buddhaseṭṭhassa sāsane’;</i></a><br>
<a><i>Tadā mahākāruṇiko,</i></a><br>
<a><i>siñcanto vāmatena maṃ.</i></a></p>
<p><a data-ref="sc13, ms20Ap1_7521, msdiv177"><i>Āha maṃ ‘putta uttiṭṭha,</i></a><br>
<a><i>lacchase taṃ manorathaṃ;</i></a><br>
<a><i>Kathaṃ nāma jine kāraṃ,</i></a><br>
<a><i>katvāna viphalo siyā.</i></a></p>
<p><a data-ref="sc14, ms20Ap1_7522, msdiv178"><i>Satasahassito kappe,</i></a><br>
<a><i>okkākakulasambhavo;</i></a><br>
<a><i>Gotamo nāma gottena,</i></a><br>
<a><i>satthā loke bhavissati.</i></a></p>
<p><a data-ref="sc15, ms20Ap1_7523, msdiv179"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Udāyi nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc16, ms20Ap1_7524, msdiv180"><i>Taṃ sutvā mudito hutvā,</i></a><br>
<a><i>yāvajīvaṃ tadā jinaṃ;</i></a><br>
<a><i>Mettacitto paricariṃ,</i></a><br>
<a><i>paccayehi vināyakaṃ.</i></a></p>
<p><a data-ref="sc17, ms20Ap1_7525, msdiv181"><i>Tena kammavipākena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc18, ms20Ap1_7526, msdiv182"><i>Pacchime ca bhave dāni,</i></a><br>
<a><i>ramme kapilavatthave;</i></a><br>
<a><i>Jāto mahāmaccakule,</i></a><br>
<a data-var="suddhodanamahīpate → suddhodano mahīpati (sya1ed, sya2ed)"><i>suddhodanamahīpate.</i></a></p>
<p><a data-ref="sc19, ms20Ap1_7527, msdiv183"><i>Tadā ajāyi siddhattho,</i></a><br>
<a><i>ramme lumbinikānane;</i></a><br>
<a><i>Hitāya sabbalokassa,</i></a><br>
<a><i>sukhāya ca narāsabho.</i></a></p>
<p><a data-ref="sc20, ms20Ap1_7528, msdiv184"><i>Tadaheva ahaṃ jāto,</i></a><br>
<a><i>saha teneva vaḍḍhito;</i></a><br>
<a><i>Piyo sahāyo dayito,</i></a><br>
<a><i>viyatto nītikovido.</i></a></p>
<p><a data-ref="sc21, ms20Ap1_7529, msdiv185"><i>Ekūnatiṃso vayasā,</i></a><br>
<a data-var="nikkhamitvā agārato → nikkhanto pabbajitthaso (bj, sya1ed, sya2ed, pts-vp-pli1)"><i>nikkhamitvā agārato;</i></a><br>
<a><i>Chabbassaṃ vītināmetvā,</i></a><br>
<a><i>āsi buddho vināyako.</i></a></p>
<p><a data-ref="sc22, ms20Ap1_7530, msdiv186"><i>Jetvā sasenakaṃ māraṃ,</i></a><br>
<a><i>khepayitvāna āsave;</i></a><br>
<a><i>Bhavaṇṇavaṃ taritvāna,</i></a><br>
<a><i>buddho āsi sadevake.</i></a></p>
<p><a data-var="Isivhayaṃ gamitvāna → isivhayaṃ patanaṃ gantvā (sya1ed, sya2ed)" data-ref="sc23, ms20Ap1_7531, msdiv187"><i>Isivhayaṃ gamitvāna,</i></a><br>
<a><i>vinetvā pañcavaggiye;</i></a><br>
<a><i>Tato vinesi bhagavā,</i></a><br>
<a><i>gantvā gantvā tahiṃ tahiṃ.</i></a></p>
<p><a data-ref="sc24, ms20Ap1_7532, msdiv188"><i>Veneyye vinayanto so,</i></a><br>
<a><i>saṅgaṇhanto sadevakaṃ;</i></a><br>
<a data-var="magadhe giriṃ → māgadhagiriṃ (bj); maṅgalāgiriṃ (pts-vp-pli1)"><i>Upecca magadhe giriṃ,</i></a><br>
<a><i>viharittha tadā jino.</i></a></p>
<p><a data-ref="sc25, pts-vp-pli2.502, ms20Ap1_7533, msdiv189"><i>Tadā suddhodanenāhaṃ,</i></a><br>
<a><i>bhūmipālena pesito;</i></a><br>
<a><i>Gantvā disvā dasabalaṃ,</i></a><br>
<a><i>pabbajitvārahā ahuṃ.</i></a></p>
<p><a data-ref="sc26, ms20Ap1_7534, msdiv190"><i>Tadā mahesiṃ yācitvā,</i></a><br>
<a><i>pāpayiṃ kapilavhayaṃ;</i></a><br>
<a><i>Tato purāhaṃ gantvāna,</i></a><br>
<a><i>pasādesiṃ mahākulaṃ.</i></a></p>
<p><a data-ref="sc27, ms20Ap1_7535, msdiv191"><i>Jino tasmiṃ guṇe tuṭṭho,</i></a><br>
<a data-var="maṃ mahāparisāya so → mamāha purisāsabho (sya1ed, sya2ed, pts-vp-pli1)"><i>maṃ mahāparisāya so;</i></a><br>
<a><i>Kulappasādakānaggaṃ,</i></a><br>
<a><i>paññāpesi vināyako.</i></a></p>
<p><a data-ref="sc28, ms20Ap1_7536, msdiv192"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc29, ms20Ap1_7537, msdiv193"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc30, ms20Ap1_7538, msdiv194"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc31, ms20Ap1_7539"><i>Itthaṃ sudaṃ āyasmā kāḷudāyī thero imā gāthāyo abhāsitthāti.</i></a></p>
<p class="endsutta"><a data-ref="sc32, ms20Ap1_7540"><i>Kāḷudāyittherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
