<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap37">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kuṇḍadhānavagga</i></a></p>
<h1><a><i>5. Mogharājattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.87, ms20Ap1_1144, msdiv64"><i>“Atthadassī tu bhagavā,</i></a><br>
<a><i>sayambhū aparājito;</i></a><br>
<a><i>Bhikkhusaṃghaparibyūḷho,</i></a><br>
<a><i>rathiyaṃ paṭipajjatha.</i></a></p>
<p><a data-ref="sc2, ms20Ap1_1145, msdiv65"><i>Sissehi samparivuto,</i></a><br>
<a><i>gharamhā abhinikkhamiṃ;</i></a><br>
<a><i>Nikkhamitvānahaṃ tattha,</i></a><br>
<a><i>addasaṃ lokanāyakaṃ.</i></a></p>
<p><a data-ref="sc3, ms20Ap1_1146, msdiv66"><i>Abhivādiya sambuddhaṃ,</i></a><br>
<a><i>sire katvāna añjaliṃ;</i></a><br>
<a><i>Sakaṃ cittaṃ pasādetvā,</i></a><br>
<a><i>santhaviṃ lokanāyakaṃ.</i></a></p>
<p><a data-ref="sc4, ms20Ap1_1147, msdiv67"><i>Yāvatā rūpino sattā,</i></a><br>
<a><i>arūpī vā asaññino;</i></a><br>
<a><i>Sabbe te tava ñāṇamhi,</i></a><br>
<a><i>anto honti samogadhā.</i></a></p>
<p><a data-ref="sc5, ms20Ap1_1148, msdiv68"><i>Sukhumacchikajālena,</i></a><br>
<a><i>udakaṃ yo parikkhipe;</i></a><br>
<a><i>Ye keci udake pāṇā,</i></a><br>
<a><i>antojāle bhavanti te.</i></a></p>
<p><a data-ref="sc6, ms20Ap1_1149, msdiv69"><i>Yesañca cetanā atthi,</i></a><br>
<a><i>rūpino ca arūpino;</i></a><br>
<a><i>Sabbe te tava ñāṇamhi,</i></a><br>
<a><i>anto honti samogadhā.</i></a></p>
<p><a data-ref="sc7, ms20Ap1_1150, msdiv70"><i>Samuddharasimaṃ lokaṃ,</i></a><br>
<a><i>andhakārasamākulaṃ;</i></a><br>
<a><i>Tava dhammaṃ suṇitvāna,</i></a><br>
<a><i>kaṅkhāsotaṃ taranti te.</i></a></p>
<p><a data-ref="sc8, ms20Ap1_1151, msdiv71"><i>Avijjānivute loke,</i></a><br>
<a><i>andhakārena otthaṭe;</i></a><br>
<a><i>Tava ñāṇamhi jotante,</i></a><br>
<a><i>andhakārā padhaṃsitā.</i></a></p>
<p><a data-ref="sc9, ms20Ap1_1152, msdiv72"><i>Tuvaṃ cakkhūsi sabbesaṃ,</i></a><br>
<a><i>mahātamapanūdano;</i></a><br>
<a><i>Tava dhammaṃ suṇitvāna,</i></a><br>
<a><i>nibbāyati bahujjano.</i></a></p>
<p><a data-var="Puṭakaṃ → piṭharaṃ (bj, pts-vp-pli1); putaraṃ (sya1ed, sya2ed)" data-ref="sc10, ms20Ap1_1153, msdiv73"><i>Puṭakaṃ pūrayitvāna,</i></a><br>
<a><i>madhukhuddamaneḷakaṃ;</i></a><br>
<a><i>Ubho hatthehi paggayha,</i></a><br>
<a><i>upanesiṃ mahesino.</i></a></p>
<p><a data-ref="sc11, ms20Ap1_1154, msdiv74"><i>Paṭiggaṇhi mahāvīro,</i></a><br>
<a><i>sahatthena mahā isi;</i></a><br>
<a><i>Bhuñjitvā tañca sabbaññū,</i></a><br>
<a><i>vehāsaṃ nabhamuggami.</i></a></p>
<p><a data-ref="sc12, ms20Ap1_1155, msdiv75"><i>Antalikkhe ṭhito satthā,</i></a><br>
<a><i>atthadassī narāsabho;</i></a><br>
<a><i>Mama cittaṃ pasādento,</i></a><br>
<a><i>imā gāthā abhāsatha.</i></a></p>
<p><a data-ref="sc13, ms20Ap1_1156, msdiv76"><i>‘Yenidaṃ thavitaṃ ñāṇaṃ,</i></a><br>
<a><i>buddhaseṭṭho ca thomito;</i></a><br>
<a><i>Tena cittappasādena,</i></a><br>
<a><i>duggatiṃ so na gacchati.</i></a></p>
<p><a data-var="Catuddasañcakkhattuṃ → catuddasakkhattuṃ (bj); catusaṭṭhiñca khattuṃ (sya1ed, sya2ed); catuddasañ ca khattuṃ (pts-vp-pli1)" data-ref="sc14, ms20Ap1_1157, msdiv77"><i>Catuddasañcakkhattuṃ so,</i></a><br>
<a><i>devarajjaṃ karissati;</i></a><br>
<a><i>Pathabyā rajjaṃ aṭṭhasataṃ,</i></a><br>
<a><i>vasudhaṃ āvasissati.</i></a></p>
<p><a data-var="Pañceva satakkhattuñca → atha pañcasatakkhattuṃ (bj)" data-ref="sc15, pts-vp-pli1.88, ms20Ap1_1158, msdiv78"><i>Pañceva satakkhattuñca,</i></a><br>
<a><i>cakkavattī bhavissati;</i></a><br>
<a><i>Padesarajjaṃ asaṅkheyyaṃ,</i></a><br>
<a><i>mahiyā kārayissati.</i></a></p>
<p><a data-ref="sc16, ms20Ap1_1159, msdiv79"><i>Ajjhāyako mantadharo,</i></a><br>
<a><i>tiṇṇaṃ vedāna pāragū;</i></a><br>
<a><i>Gotamassa bhagavato,</i></a><br>
<a><i>sāsane pabbajissati.</i></a></p>
<p><a data-ref="sc17, ms20Ap1_1160, msdiv80"><i>Gambhīraṃ nipuṇaṃ atthaṃ,</i></a><br>
<a><i>ñāṇena vicinissati;</i></a><br>
<a><i>Mogharājāti nāmena,</i></a><br>
<a><i>hessati satthu sāvako.</i></a></p>
<p><a data-ref="sc18, ms20Ap1_1161, msdiv81"><i>Tīhi vijjāhi sampannaṃ,</i></a><br>
<a><i>katakiccamanāsavaṃ;</i></a><br>
<a><i>Gotamo satthavāhaggo,</i></a><br>
<a><i>etadagge ṭhapessati’.</i></a></p>
<p><a data-ref="sc19, ms20Ap1_1162, msdiv82"><i>Hitvā mānusakaṃ yogaṃ,</i></a><br>
<a><i>chetvāna bhavabandhanaṃ;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc20, ms20Ap1_1163, msdiv83"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="mogharājo → mogharājā (bj, sya1ed, sya2ed)" data-ref="sc21, ms20Ap1_1164"><i>Itthaṃ sudaṃ āyasmā mogharājo thero imā gāthāyo abhāsitthāti.</i></a></p>
<p class="endsutta"><a data-ref="sc22, ms20Ap1_1165"><i>Mogharājattherassāpadānaṃ pañcamaṃ.</i></a></p>
</article>
</section>
</div>
</body>
</html>
