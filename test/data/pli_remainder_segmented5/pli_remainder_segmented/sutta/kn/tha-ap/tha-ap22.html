<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap22">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sīhāsaniyavagga</i></a></p>
<h1><a><i>10. Sumaṅgalattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_837, msdiv124"><i>“Āhutiṃ yiṭṭhukāmohaṃ,</i></a><br>
<a><i>paṭiyādetvāna bhojanaṃ;</i></a><br>
<a><i>Brāhmaṇe paṭimānento,</i></a><br>
<a><i>visāle māḷake ṭhito.</i></a></p>
<p><a data-ref="sc2, ms20Ap1_838, msdiv125"><i>Athaddasāsiṃ sambuddhaṃ,</i></a><br>
<a><i>piyadassiṃ mahāyasaṃ;</i></a><br>
<a><i>Sabbalokavinetāraṃ,</i></a><br>
<a><i>sayambhuṃ aggapuggalaṃ.</i></a></p>
<p><a data-ref="sc3, ms20Ap1_839, msdiv126"><i>Bhagavantaṃ jutimantaṃ,</i></a><br>
<a><i>sāvakehi purakkhataṃ;</i></a><br>
<a><i>Ādiccamiva rocantaṃ,</i></a><br>
<a><i>rathiyaṃ paṭipannakaṃ.</i></a></p>
<p><a data-ref="sc4, ms20Ap1_840, msdiv127"><i>Añjaliṃ paggahetvāna,</i></a><br>
<a><i>sakaṃ cittaṃ pasādayiṃ;</i></a><br>
<a><i>Manasāva nimantesiṃ,</i></a><br>
<a><i>‘āgacchatu mahāmuni’.</i></a></p>
<p><a data-ref="sc5, ms20Ap1_841, msdiv128"><i>Mama saṅkappamaññāya,</i></a><br>
<a><i>satthā loke anuttaro;</i></a><br>
<a><i>Khīṇāsavasahassehi,</i></a><br>
<a><i>mama dvāraṃ upāgami.</i></a></p>
<p><a data-ref="sc6, ms20Ap1_842, msdiv129"><i>Namo te purisājañña,</i></a><br>
<a><i>namo te purisuttama;</i></a><br>
<a><i>Pāsādaṃ abhirūhitvā,</i></a><br>
<a data-var="nisīdataṃ → nisīda tvaṃ (bj, pts-vp-pli1); nisīdatu (sya1ed, sya2ed)"><i>sīhāsane nisīdataṃ.</i></a></p>
<p><a data-ref="sc7, ms20Ap1_843, msdiv130"><i>Danto dantaparivāro,</i></a><br>
<a><i>tiṇṇo tārayataṃ varo;</i></a><br>
<a><i>Pāsādaṃ abhirūhitvā,</i></a><br>
<a><i>nisīdi pavarāsane.</i></a></p>
<p><a data-ref="sc8, ms20Ap1_844, msdiv131"><i>Yaṃ me atthi sake gehe,</i></a><br>
<a><i>āmisaṃ paccupaṭṭhitaṃ;</i></a><br>
<a><i>Tāhaṃ buddhassa pādāsiṃ,</i></a><br>
<a><i>pasanno sehi pāṇibhi.</i></a></p>
<p><a data-ref="sc9, ms20Ap1_845, msdiv132"><i>Pasannacitto sumano,</i></a><br>
<a><i>vedajāto katañjalī;</i></a><br>
<a><i>Buddhaseṭṭhaṃ namassāmi,</i></a><br>
<a><i>aho buddhassuḷāratā.</i></a></p>
<p><a data-ref="sc10, pts-vp-pli1.66, ms20Ap1_846, msdiv133"><i>Aṭṭhannaṃ payirūpāsataṃ,</i></a><br>
<a><i>bhuñjaṃ khīṇāsavā bahū;</i></a><br>
<a><i>Tuyheveso ānubhāvo,</i></a><br>
<a><i>saraṇaṃ taṃ upemahaṃ.</i></a></p>
<p><a data-ref="sc11, ms20Ap1_847, msdiv134"><i>Piyadassī ca bhagavā,</i></a><br>
<a><i>lokajeṭṭho narāsabho;</i></a><br>
<a><i>Bhikkhusaṃghe nisīditvā,</i></a><br>
<a><i>imā gāthā abhāsatha.</i></a></p>
<p><a data-ref="sc12, ms20Ap1_848, msdiv135"><i>‘Yo so saṃghaṃ abhojesi,</i></a><br>
<a><i>ujubhūtaṃ samāhitaṃ;</i></a><br>
<a><i>Tathāgatañca sambuddhaṃ,</i></a><br>
<a><i>suṇātha mama bhāsato.</i></a></p>
<p><a data-ref="sc13, ms20Ap1_849, msdiv136"><i>Sattavīsatikkhattuṃ so,</i></a><br>
<a><i>devarajjaṃ karissati;</i></a><br>
<a><i>Sakakammābhiraddho so,</i></a><br>
<a><i>devaloke ramissati.</i></a></p>
<p><a data-var="Dasa aṭṭha cakkhattuṃ → dasañcaṭṭhakkhattuṃ (bj); dasa ca aṭṭhakkhattuṃ (sya1ed, sya2ed); dasañcaṭṭhañcakkhattuṃ (pts-vp-pli1)" data-ref="sc14, ms20Ap1_850, msdiv137"><i>Dasa aṭṭha cakkhattuṃ so,</i></a><br>
<a><i>cakkavattī bhavissati;</i></a><br>
<a><i>Pathabyā rajjaṃ pañcasataṃ,</i></a><br>
<a><i>vasudhaṃ āvasissati’.</i></a></p>
<p><a data-ref="sc15, ms20Ap1_851, msdiv138"><i>Araññavanamoggayha,</i></a><br>
<a><i>kānanaṃ byagghasevitaṃ;</i></a><br>
<a><i>Padhānaṃ padahitvāna,</i></a><br>
<a><i>kilesā jhāpitā mayā.</i></a></p>
<p><a data-ref="sc16, ms20Ap1_852, msdiv139"><i>Aṭṭhārase kappasate,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>bhattadānassidaṃ phalaṃ.</i></a></p>
<p><a data-ref="sc17, ms20Ap1_853, msdiv140"><i>Paṭisambhidā catasso,</i></a><br>
<a><i>Vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>Kataṃ buddhassa sāsanaṃ”. (803)</i></a></p>
</blockquote>
<p><a data-ref="sc18, ms20Ap1_854"><i>Itthaṃ sudaṃ āyasmā sumaṅgalo thero imā gāthāyo abhāsitthāti.</i></a></p>
<p class="endsutta"><a data-ref="sc19, ms20Ap1_855"><i>Sumaṅgalattherassāpadānaṃ dasamaṃ.</i></a></p>
<p class="uddana-intro"><a data-ref="sc20, ms20Ap1_856"><i>Tassuddānaṃ</i></a></p>
<blockquote class="uddanagatha">
<p><a data-ref="sc21, ms20Ap1_857"><i>Sīhāsanī ekathambhī,</i></a><br>
<a><i>nando ca cūḷapanthako;</i></a><br>
<a><i>Pilindarāhulo ceva,</i></a><br>
<a><i>vaṅganto raṭṭhapālako.</i></a></p>
<p><a data-ref="sc22, ms20Ap1_858"><i>Sopāko maṅgalo ceva,</i></a><br>
<a><i>daseva dutiye vagge;</i></a><br>
<a><i>Satañca aṭṭhatiṃsa ca,</i></a><br>
<a><i>gāthā cettha pakāsitā.</i></a></p>
</blockquote>
<p class="endsection"><a data-var="Sīhāsaniyavaggo → sīhāsanadāyakavaggo (bj); sīhāsanivaggo (pts-vp-pli1)" data-ref="sc23, ms20Ap1_859"><i>Sīhāsaniyavaggo dutiyo.</i></a></p>
</article>
</section>
</div>
</body>
</html>
