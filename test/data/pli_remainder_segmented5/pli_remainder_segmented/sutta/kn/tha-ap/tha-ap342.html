<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap342">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Gandhodakavagga</i></a></p>
<h1><a><i>10. Ukkhittapadumiyattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.275, ms20Ap1_3861, msdiv129"><i>“Nagare haṃsavatiyā,</i></a><br>
<a><i>ahosiṃ māliko tadā;</i></a><br>
<a><i>Ogāhetvā padumasaraṃ,</i></a><br>
<a><i>satapattaṃ ocināmahaṃ.</i></a></p>
<p><a data-ref="sc2, ms20Ap1_3862, msdiv130"><i>Padumuttaro nāma jino,</i></a><br>
<a><i>sabbadhammāna pāragū;</i></a><br>
<a data-var="satasahassehi → satasahassasissehi (mr)"><i>Saha satasahassehi,</i></a><br>
<a><i>santacittehi tādibhi.</i></a></p>
<p><a data-ref="sc3, ms20Ap1_3863, msdiv131"><i>Khīṇāsavehi suddhehi,</i></a><br>
<a data-var="jhāyibhi → so tadā (bj); so saha (pts-vp-pli1, mr)"><i>chaḷabhiññehi jhāyibhi;</i></a><br>
<a><i>Mama vuddhiṃ samanvesaṃ,</i></a><br>
<a data-var="mama santikaṃ → mama santike (bj); purisuttamo (sya1ed, sya2ed, pts-vp-pli1, mr)"><i>āgacchi mama santikaṃ.</i></a></p>
<p><a data-ref="sc4, ms20Ap1_3864, msdiv132"><i>Disvānahaṃ devadevaṃ,</i></a><br>
<a><i>sayambhuṃ lokanāyakaṃ;</i></a><br>
<a><i>Vaṇṭe chetvā satapattaṃ,</i></a><br>
<a><i>ukkhipimambare tadā.</i></a></p>
<p><a data-ref="sc5, ms20Ap1_3865, msdiv133"><i>Yadi buddho tuvaṃ vīra,</i></a><br>
<a><i>lokajeṭṭho narāsabho;</i></a><br>
<a><i>Sayaṃ gantvā satapattā,</i></a><br>
<a><i>matthake dhārayantu te.</i></a></p>
<p><a data-ref="sc6, ms20Ap1_3866, msdiv134"><i>Adhiṭṭhahi mahāvīro,</i></a><br>
<a><i>lokajeṭṭho narāsabho;</i></a><br>
<a><i>Buddhassa ānubhāvena,</i></a><br>
<a><i>matthake dhārayiṃsu te.</i></a></p>
<p><a data-ref="sc7, ms20Ap1_3867, msdiv135"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc8, ms20Ap1_3868, msdiv136"><i>Tattha me sukataṃ byamhaṃ,</i></a><br>
<a><i>satapattanti vuccati;</i></a><br>
<a><i>Saṭṭhiyojanamubbiddhaṃ,</i></a><br>
<a><i>tiṃsayojanavitthataṃ.</i></a></p>
<p><a data-ref="sc9, ms20Ap1_3869, msdiv137"><i>Sahassakkhattuṃ devindo,</i></a><br>
<a><i>devarajjamakārayiṃ;</i></a><br>
<a><i>Pañcasattatikkhattuñca,</i></a><br>
<a><i>cakkavattī ahosahaṃ.</i></a></p>
<p><a data-ref="sc10, ms20Ap1_3870, msdiv138"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Anubhomi sakaṃ kammaṃ,</i></a><br>
<a><i>pubbe sukatamattano.</i></a></p>
<p><a data-ref="sc11, ms20Ap1_3871, msdiv139"><i>Tenevekapadumena,</i></a><br>
<a><i>anubhotvāna sampadā;</i></a><br>
<a><i>Gotamassa bhagavato,</i></a><br>
<a><i>dhammaṃ sacchikariṃ ahaṃ.</i></a></p>
<p><a data-ref="sc12, ms20Ap1_3872, msdiv140"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc13, ms20Ap1_3873, msdiv141"><i>Satasahassito kappe,</i></a><br>
<a><i>yaṃ pupphamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>ekapadumassidaṃ phalaṃ.</i></a></p>
<p><a data-ref="sc14, pts-vp-pli1.276, ms20Ap1_3874, msdiv142"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”. (3067)</i></a></p>
</blockquote>
<p><a data-ref="sc15, ms20Ap1_3875"><i>Itthaṃ sudaṃ āyasmā ukkhittapadumiyo thero imā gāthāyo abhāsitthāti.</i></a></p>
<p class="endsutta"><a data-ref="sc16, ms20Ap1_3876"><i>Ukkhittapadumiyattherassāpadānaṃ dasamaṃ.</i></a></p>
<p class="endsection"><a data-var="Gandhodakavaggo → gandhadhūpiyavaggo (bj)" data-ref="sc17, ms20Ap1_3877"><i>Gandhodakavaggo catutiṃsatimo.</i></a></p>
<p class="uddana-intro"><a data-ref="sc18, ms20Ap1_3878"><i>Tassuddānaṃ</i></a></p>
<blockquote class="uddanagatha">
<p><a data-ref="sc19, ms20Ap1_3879"><i>Gandhadhūpo udakañca,</i></a><br>
<a><i>punnāga ekadussakā;</i></a><br>
<a><i>Phusito ca pabhaṅkaro,</i></a><br>
<a><i>kuṭido uttarīyako.</i></a></p>
<p><a data-ref="sc20, ms20Ap1_3880"><i>Savanī ekapadumī,</i></a><br>
<a><i>gāthāyo sabbapiṇḍitā;</i></a><br>
<a><i>Ekaṃ gāthāsatañceva,</i></a><br>
<a><i>catutālīsameva ca.</i></a></p>
</blockquote>
</article>
</section>
</div>
</body>
</html>
