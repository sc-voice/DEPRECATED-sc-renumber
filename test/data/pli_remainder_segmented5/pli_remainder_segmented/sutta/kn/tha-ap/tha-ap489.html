<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap489">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Paṃsukūlavagga</i></a></p>
<h1><a data-var="7 Pulinuppādakattheraapadāna → puḷinuppādakattherāpadānaṃ (sya1ed, sya2ed, pts-vp-pli1)"><i>7 Pulinuppādakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli2.426, ms20Ap1_6308, msdiv111"><i>“Pabbate himavantamhi,</i></a><br>
<a><i>devalo nāma tāpaso;</i></a><br>
<a><i>Tattha me caṅkamo āsi,</i></a><br>
<a><i>amanussehi māpito.</i></a></p>
<p><a data-var="Jaṭābhārena → jaṭābhārassa (sya1ed, sya2ed, mr)" data-ref="sc2, ms20Ap1_6309, msdiv112"><i>Jaṭābhārena bharito,</i></a><br>
<a><i>kamaṇḍaludharo sadā;</i></a><br>
<a><i>Uttamatthaṃ gavesanto,</i></a><br>
<a><i>vipinā nikkhamiṃ tadā.</i></a></p>
<p><a data-ref="sc3, ms20Ap1_6310, msdiv113"><i>Cullāsītisahassāni,</i></a><br>
<a><i>sissā mayhaṃ upaṭṭhahuṃ;</i></a><br>
<a><i>Sakakammābhipasutā,</i></a><br>
<a><i>vasanti vipine tadā.</i></a></p>
<p><a data-ref="sc4, ms20Ap1_6311, msdiv114"><i>Assamā abhinikkhamma,</i></a><br>
<a><i>akaṃ pulinacetiyaṃ;</i></a><br>
<a><i>Nānāpupphaṃ samānetvā,</i></a><br>
<a><i>taṃ cetiyamapūjayiṃ.</i></a></p>
<p><a data-ref="sc5, ms20Ap1_6312, msdiv115"><i>Tattha cittaṃ pasādetvā,</i></a><br>
<a><i>assamaṃ pavisāmahaṃ;</i></a><br>
<a><i>Sabbe sissā samāgantvā,</i></a><br>
<a data-var="etamatthaṃ pucchiṃsu maṃ → etamatthamapucchu maṃ (bj); etamatthaṃ apucchisuṃ (sya1ed, sya2ed); etamatthaṃ apucchiṃsu (mr)"><i>etamatthaṃ pucchiṃsu maṃ.</i></a></p>
<p><a data-var="Pulinena → puḷinena (sya1ed, sya2ed, pts-vp-pli1) | kato thūpo → kate thūpe (bj)" data-ref="sc6, ms20Ap1_6313, msdiv116"><i>‘Pulinena kato thūpo,</i></a><br>
<a data-var="deva → devaṃ (bj, pts-vp-pli1)"><i>yaṃ tvaṃ deva namassasi;</i></a><br>
<a><i>Mayampi ñātumicchāma,</i></a><br>
<a><i>puṭṭho ācikkha no tuvaṃ’.</i></a></p>
<p><a data-var="Niddiṭṭhā nu → niddiṭṭhā no (bj, pts-vp-pli1); diṭṭhā no vo (sya1ed, sya2ed)" data-ref="sc7, ms20Ap1_6314, msdiv117"><i>‘Niddiṭṭhā nu mantapade,</i></a><br>
<a><i>cakkhumanto mahāyasā;</i></a><br>
<a><i>Te kho ahaṃ namassāmi,</i></a><br>
<a><i>buddhaseṭṭhe mahāyase.</i></a></p>
<p><a data-ref="sc8, ms20Ap1_6315, msdiv118"><i>Kīdisā te mahāvīrā,</i></a><br>
<a><i>sabbaññū lokanāyakā;</i></a><br>
<a><i>Kathaṃvaṇṇā kathaṃsīlā,</i></a><br>
<a><i>kīdisā te mahāyasā.</i></a></p>
<p><a data-ref="sc9, ms20Ap1_6316, msdiv119"><i>Bāttiṃsalakkhaṇā buddhā,</i></a><br>
<a><i>cattālīsadijāpi ca;</i></a><br>
<a><i>Nettā gopakhumā tesaṃ,</i></a><br>
<a><i>jiñjukā phalasannibhā.</i></a></p>
<p><a data-ref="sc10, ms20Ap1_6317, msdiv120"><i>Gacchamānā ca te buddhā,</i></a><br>
<a><i>yugamattañca pekkhare;</i></a><br>
<a><i>Na tesaṃ jāṇu nadati,</i></a><br>
<a><i>sandhisaddo na suyyati.</i></a></p>
<p><a data-ref="sc11, ms20Ap1_6318, msdiv121"><i>Gacchamānā ca sugatā,</i></a><br>
<a><i>uddharantāva gacchare;</i></a><br>
<a><i>Paṭhamaṃ dakkhiṇaṃ pādaṃ,</i></a><br>
<a><i>buddhānaṃ esa dhammatā.</i></a></p>
<p><a data-ref="sc12, ms20Ap1_6319, msdiv122"><i>Asambhītā ca te buddhā,</i></a><br>
<a><i>migarājāva kesarī;</i></a><br>
<a><i>Nevukkaṃsenti attānaṃ,</i></a><br>
<a><i>no ca vambhenti pāṇinaṃ.</i></a></p>
<p><a data-ref="sc13, ms20Ap1_6320, msdiv123"><i>Mānāvamānato muttā,</i></a><br>
<a><i>samā sabbesu pāṇisu;</i></a><br>
<a><i>Anattukkaṃsakā buddhā,</i></a><br>
<a><i>buddhānaṃ esa dhammatā.</i></a></p>
<p><a data-ref="sc14, ms20Ap1_6321, msdiv124"><i>Uppajjantā ca sambuddhā,</i></a><br>
<a><i>ālokaṃ dassayanti te;</i></a><br>
<a><i>Chappakāraṃ pakampenti,</i></a><br>
<a><i>kevalaṃ vasudhaṃ imaṃ.</i></a></p>
<p><a data-ref="sc15, pts-vp-pli2.427, ms20Ap1_6322, msdiv125"><i>Passanti nirayañcete,</i></a><br>
<a><i>nibbāti nirayo tadā;</i></a><br>
<a><i>Pavassati mahāmegho,</i></a><br>
<a><i>buddhānaṃ esa dhammatā.</i></a></p>
<p><a data-ref="sc16, ms20Ap1_6323, msdiv126"><i>Īdisā te mahānāgā,</i></a><br>
<a data-var="atulā ca → atulyā ca (bj, pts-vp-pli1); te (sya1ed, sya2ed, mr)"><i>atulā ca mahāyasā;</i></a><br>
<a><i>Vaṇṇato anatikkantā,</i></a><br>
<a><i>appameyyā tathāgatā’.</i></a></p>
<p><a data-ref="sc17, ms20Ap1_6324, msdiv127"><i>Anumodiṃsu me vākyaṃ,</i></a><br>
<a><i>sabbe sissā sagāravā;</i></a><br>
<a><i>Tathā ca paṭipajjiṃsu,</i></a><br>
<a><i>yathāsatti yathābalaṃ.</i></a></p>
<p><a data-ref="sc18, ms20Ap1_6325, msdiv128"><i>Paṭipūjenti pulinaṃ,</i></a><br>
<a><i>sakakammābhilāsino;</i></a><br>
<a><i>Saddahantā mama vākyaṃ,</i></a><br>
<a data-var="buddhasakkatamānasā → buddhattagatamānasā (bj, sya1ed, sya2ed); buddhattaggatamānasā (pts-vp-pli1)"><i>buddhasakkatamānasā.</i></a></p>
<p><a data-ref="sc19, ms20Ap1_6326, msdiv129"><i>Tadā cavitvā tusitā,</i></a><br>
<a><i>devaputto mahāyaso;</i></a><br>
<a><i>Uppajji mātukucchimhi,</i></a><br>
<a><i>dasasahassi kampatha.</i></a></p>
<p><a data-ref="sc20, ms20Ap1_6327, msdiv130"><i>Assamassāvidūramhi,</i></a><br>
<a><i>caṅkamamhi ṭhito ahaṃ;</i></a><br>
<a><i>Sabbe sissā samāgantvā,</i></a><br>
<a><i>āgacchuṃ mama santike.</i></a></p>
<p><a data-ref="sc21, ms20Ap1_6328, msdiv131"><i>‘Usabhova mahī nadati,</i></a><br>
<a><i>migarājāva kūjati;</i></a><br>
<a data-var="Susumārova → suṃsumārova (bj, sya1ed, sya2ed, pts-vp-pli1)"><i>Susumārova saḷati,</i></a><br>
<a><i>kiṃ vipāko bhavissati’.</i></a></p>
<p><a data-ref="sc22, ms20Ap1_6329, msdiv132"><i>‘Yaṃ pakittemi sambuddhaṃ,</i></a><br>
<a><i>sikatāthūpasantike;</i></a><br>
<a><i>So dāni bhagavā satthā,</i></a><br>
<a><i>mātukucchimupāgami’.</i></a></p>
<p><a data-ref="sc23, ms20Ap1_6330, msdiv133"><i>Tesaṃ dhammakathaṃ vatvā,</i></a><br>
<a><i>kittayitvā mahāmuniṃ;</i></a><br>
<a><i>Uyyojetvā sake sisse,</i></a><br>
<a><i>pallaṅkamābhujiṃ ahaṃ.</i></a></p>
<p><a data-ref="sc24, ms20Ap1_6331, msdiv134"><i>Balañca vata me khīṇaṃ,</i></a><br>
<a data-var="byādhinā → vyādhito (bj); byādhiko (sya1ed, sya2ed); byādhito (pts-vp-pli1, mr)"><i>byādhinā paramena taṃ;</i></a><br>
<a><i>Buddhaseṭṭhaṃ saritvāna,</i></a><br>
<a data-var="kālaṅkato → kālakato (bj, pts-vp-pli1)"><i>tattha kālaṅkato ahaṃ.</i></a></p>
<p><a data-ref="sc25, ms20Ap1_6332, msdiv135"><i>Sabbe sissā samāgantvā,</i></a><br>
<a><i>akaṃsu citakaṃ tadā;</i></a><br>
<a><i>Kaḷevarañca me gayha,</i></a><br>
<a><i>citakaṃ abhiropayuṃ.</i></a></p>
<p><a data-ref="sc26, ms20Ap1_6333, msdiv136"><i>Citakaṃ parivāretvā,</i></a><br>
<a><i>sīse katvāna añjaliṃ;</i></a><br>
<a><i>Sokasallaparetā te,</i></a><br>
<a><i>vikkandiṃsu samāgatā.</i></a></p>
<p><a data-ref="sc27, ms20Ap1_6334, msdiv137"><i>Tesaṃ lālappamānānaṃ,</i></a><br>
<a><i>agamaṃ citakaṃ tadā;</i></a><br>
<a><i>‘Ahaṃ ācariyo tumhaṃ,</i></a><br>
<a><i>mā socittha sumedhasā.</i></a></p>
<p><a data-ref="sc28, ms20Ap1_6335, msdiv138"><i>Sadatthe vāyameyyātha,</i></a><br>
<a><i>rattindivamatanditā;</i></a><br>
<a data-var="ahuttha → ahuvattha (bj)"><i>Mā vo pamattā ahuttha,</i></a><br>
<a><i>khaṇo vo paṭipādito’.</i></a></p>
<p><a data-ref="sc29, ms20Ap1_6336, msdiv139"><i>Sake sissenusāsitvā,</i></a><br>
<a><i>devalokaṃ punāgamiṃ;</i></a><br>
<a><i>Aṭṭhārasa ca kappāni,</i></a><br>
<a><i>devaloke ramāmahaṃ.</i></a></p>
<p><a data-ref="sc30, pts-vp-pli2.428, ms20Ap1_6337, msdiv140"><i>Satānaṃ pañcakkhattuñca,</i></a><br>
<a><i>cakkavattī ahosahaṃ;</i></a><br>
<a><i>Anekasatakkhattuñca,</i></a><br>
<a><i>devarajjamakārayiṃ.</i></a></p>
<p><a data-ref="sc31, ms20Ap1_6338, msdiv141"><i>Avasesesu kappesu,</i></a><br>
<a data-var="vokiṇṇo → vokiṇṇaṃ (bj, sya1ed, sya2ed, mr)"><i>vokiṇṇo saṃsariṃ ahaṃ;</i></a><br>
<a><i>Duggatiṃ nābhijānāmi,</i></a><br>
<a data-var="uppādassa idaṃ phalaṃ → pulinapūjāyidaṃ phalaṃ (bj)"><i>uppādassa idaṃ phalaṃ.</i></a></p>
<p><a data-ref="sc32, ms20Ap1_6339, msdiv142"><i>Yathā komudike māse,</i></a><br>
<a><i>bahū pupphanti pādapā;</i></a><br>
<a><i>Tathevāhampi samaye,</i></a><br>
<a><i>pupphitomhi mahesinā.</i></a></p>
<p><a data-ref="sc33, ms20Ap1_6340, msdiv143"><i>Vīriyaṃ me dhuradhorayhaṃ,</i></a><br>
<a><i>yogakkhemādhivāhanaṃ;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc34, ms20Ap1_6341, msdiv144"><i>Satasahassito kappe,</i></a><br>
<a><i>yaṃ buddhamabhikittayiṃ;</i></a><br>
<a><i>Duggatiṃ nābhijānāmi,</i></a><br>
<a><i>kittanāya idaṃ phalaṃ.</i></a></p>
<p><a data-ref="sc35, ms20Ap1_6342, msdiv145"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc36, ms20Ap1_6343, msdiv146"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc37, ms20Ap1_6344, msdiv147"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="pulinuppādako → puḷinuppādako (sya1ed, sya2ed); puliṇuppādako (pts-vp-pli1)" data-ref="sc38, ms20Ap1_6345"><i>Itthaṃ sudaṃ āyasmā pulinuppādako thero imā gāthāyo abhāsitthāti.</i></a></p>
<p class="endsutta"><a data-ref="sc39, ms20Ap1_6346"><i>Pulinuppādakattherassāpadānaṃ sattamaṃ.</i></a></p>
</article>
</section>
</div>
</body>
</html>
