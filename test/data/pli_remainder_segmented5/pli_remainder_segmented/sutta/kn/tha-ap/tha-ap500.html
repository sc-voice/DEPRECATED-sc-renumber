<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap500">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kiṅkaṇipupphavagga</i></a></p>
<h1><a data-var="8 Pulinathūpiyattheraapadāna → puḷinathūpiyattherāpadānaṃ (sya1ed, sya2ed, pts-vp-pli1)"><i>8 Pulinathūpiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6500, msdiv57"><i>“Himavantassāvidūre,</i></a><br>
<a><i>yamako nāma pabbato;</i></a><br>
<a><i>Assamo sukato mayhaṃ,</i></a><br>
<a><i>paṇṇasālā sumāpitā.</i></a></p>
<p><a data-ref="sc2, ms20Ap1_6501, msdiv58"><i>Nārado nāma nāmena,</i></a><br>
<a><i>jaṭilo uggatāpano;</i></a><br>
<a><i>Catuddasasahassāni,</i></a><br>
<a><i>sissā paricaranti maṃ.</i></a></p>
<p><a data-ref="sc3, ms20Ap1_6502, msdiv59"><i>Paṭisallīnako santo,</i></a><br>
<a><i>evaṃ cintesahaṃ tadā;</i></a><br>
<a><i>‘Sabbo jano maṃ pūjeti,</i></a><br>
<a><i>nāhaṃ pūjemi kiñcanaṃ.</i></a></p>
<p><a data-ref="sc4, ms20Ap1_6503, msdiv60"><i>Na me ovādako atthi,</i></a><br>
<a><i>vattā koci na vijjati;</i></a><br>
<a><i>Anācariyupajjhāyo,</i></a><br>
<a><i>vane vāsaṃ upemahaṃ.</i></a></p>
<p><a data-ref="sc5, ms20Ap1_6504, msdiv61"><i>Upāsamāno yamahaṃ,</i></a><br>
<a><i>garucittaṃ upaṭṭhahe;</i></a><br>
<a><i>So me ācariyo natthi,</i></a><br>
<a><i>vanavāso niratthako.</i></a></p>
<p><a data-ref="sc6, ms20Ap1_6505, msdiv62"><i>Āyāgaṃ me gavesissaṃ,</i></a><br>
<a><i>garuṃ bhāvaniyaṃ tathā;</i></a><br>
<a><i>Sāvassayo vasissāmi,</i></a><br>
<a><i>na koci garahissati’.</i></a></p>
<p><a data-ref="sc7, ms20Ap1_6506, msdiv63"><i>Uttānakūlā nadikā,</i></a><br>
<a><i>supatitthā manoramā;</i></a><br>
<a><i>Saṃsuddhapulinākiṇṇā,</i></a><br>
<a><i>avidūre mamassamaṃ.</i></a></p>
<p><a data-ref="sc8, ms20Ap1_6507, msdiv64"><i>Nadiṃ amarikaṃ nāma,</i></a><br>
<a><i>upagantvānahaṃ tadā;</i></a><br>
<a><i>Saṃvaḍḍhayitvā pulinaṃ,</i></a><br>
<a><i>akaṃ pulinacetiyaṃ.</i></a></p>
<p><a data-ref="sc9, pts-vp-pli2.438, ms20Ap1_6508, msdiv65"><i>Ye te ahesuṃ sambuddhā,</i></a><br>
<a><i>bhavantakaraṇā munī;</i></a><br>
<a><i>Tesaṃ etādiso thūpo,</i></a><br>
<a><i>taṃ nimittaṃ karomahaṃ.</i></a></p>
<p><a data-var="pulinaṃ → puline (si, pts-vp-pli1); puḷine (sya1ed, sya2ed)" data-ref="sc10, ms20Ap1_6509, msdiv66"><i>Karitvā pulinaṃ thūpaṃ,</i></a><br>
<a><i>sovaṇṇaṃ māpayiṃ ahaṃ;</i></a><br>
<a><i>Soṇṇakiṅkaṇipupphāni,</i></a><br>
<a><i>sahasse tīṇi pūjayiṃ.</i></a></p>
<p><a data-var="Sāyaṃ pātaṃ → sāyapātaṃ (csp1ed)" data-ref="sc11, ms20Ap1_6510, msdiv67"><i>Sāyaṃ pātaṃ namassāmi,</i></a><br>
<a><i>vedajāto katañjalī;</i></a><br>
<a><i>Sammukhā viya sambuddhaṃ,</i></a><br>
<a><i>vandiṃ pulinacetiyaṃ.</i></a></p>
<p><a data-ref="sc12, ms20Ap1_6511, msdiv68"><i>Yadā kilesā jāyanti,</i></a><br>
<a><i>vitakkā gehanissitā;</i></a><br>
<a><i>Sarāmi sukataṃ thūpaṃ,</i></a><br>
<a><i>paccavekkhāmi tāvade.</i></a></p>
<p><a data-ref="sc13, ms20Ap1_6512, msdiv69"><i>Upanissāya viharaṃ,</i></a><br>
<a><i>satthavāhaṃ vināyakaṃ;</i></a><br>
<a><i>Kilese saṃvaseyyāsi,</i></a><br>
<a><i>na yuttaṃ tava mārisa.</i></a></p>
<p><a data-ref="sc14, ms20Ap1_6513, msdiv70"><i>Saha āvajjite thūpe,</i></a><br>
<a><i>gāravaṃ hoti me tadā;</i></a><br>
<a><i>Kuvitakke vinodesiṃ,</i></a><br>
<a><i>nāgo tuttaṭṭito yathā.</i></a></p>
<p><a data-ref="sc15, ms20Ap1_6514, msdiv71"><i>Evaṃ viharamānaṃ maṃ,</i></a><br>
<a><i>maccurājābhimaddatha;</i></a><br>
<a><i>Tattha kālaṅkato santo,</i></a><br>
<a><i>brahmalokamagacchahaṃ.</i></a></p>
<p><a data-ref="sc16, ms20Ap1_6515, msdiv72"><i>Yāvatāyuṃ vasitvāna,</i></a><br>
<a data-var="tidive → tidase (bj, pts-vp-pli1)"><i>tidive upapajjahaṃ;</i></a><br>
<a><i>Asītikkhattuṃ devindo,</i></a><br>
<a><i>devarajjamakārayiṃ.</i></a></p>
<p><a data-ref="sc17, ms20Ap1_6516, msdiv73"><i>Satānaṃ tīṇikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-var="Soṇṇakiṅkaṇipupphānaṃ → tesaṃ kiṅkaṇipupphānaṃ (bj, sya1ed, sya2ed); tesaṃ kiṅkhanipupphānaṃ (pts-vp-pli1)" data-ref="sc18, ms20Ap1_6517, msdiv74"><i>Soṇṇakiṅkaṇipupphānaṃ,</i></a><br>
<a><i>vipākaṃ anubhomahaṃ;</i></a><br>
<a><i>Dhātīsatasahassāni,</i></a><br>
<a data-var="maṃ → me (mr)"><i>parivārenti maṃ bhave.</i></a></p>
<p><a data-ref="sc19, ms20Ap1_6518, msdiv75"><i>Thūpassa pariciṇṇattā,</i></a><br>
<a><i>rajojallaṃ na limpati;</i></a><br>
<a><i>Gatte sedā na muccanti,</i></a><br>
<a><i>suppabhāso bhavāmahaṃ.</i></a></p>
<p><a data-ref="sc20, ms20Ap1_6519, msdiv76"><i>Aho me sukato thūpo,</i></a><br>
<a><i>sudiṭṭhā marikā nadī;</i></a><br>
<a><i>Thūpaṃ katvāna pulinaṃ,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc21, ms20Ap1_6520, msdiv77"><i>Kusalaṃ kattukāmena,</i></a><br>
<a><i>jantunā sāragāhinā;</i></a><br>
<a><i>Natthi khettaṃ akhettaṃ vā,</i></a><br>
<a data-var="sādhakā → sārakā (sya1ed, sya2ed); sārikā (pts-vp-pli1); sāratā (mr)"><i>paṭipattīva sādhakā.</i></a></p>
<p><a data-ref="sc22, ms20Ap1_6521, msdiv78"><i>Yathāpi balavā poso,</i></a><br>
<a><i>aṇṇavaṃ taritussahe;</i></a><br>
<a><i>Parittaṃ kaṭṭhamādāya,</i></a><br>
<a><i>pakkhandeyya mahāsaraṃ.</i></a></p>
<p><a data-ref="sc23, ms20Ap1_6522, msdiv79"><i>Imāhaṃ kaṭṭhaṃ nissāya,</i></a><br>
<a><i>tarissāmi mahodadhiṃ;</i></a><br>
<a><i>Ussāhena vīriyena,</i></a><br>
<a><i>tareyya udadhiṃ naro.</i></a></p>
<p><a data-ref="sc24, pts-vp-pli2.439, ms20Ap1_6523, msdiv80"><i>Tatheva me kataṃ kammaṃ,</i></a><br>
<a><i>parittaṃ thokakañca yaṃ;</i></a><br>
<a><i>Taṃ kammaṃ upanissāya,</i></a><br>
<a><i>saṃsāraṃ samatikkamiṃ.</i></a></p>
<p><a data-ref="sc25, ms20Ap1_6524, msdiv81"><i>Pacchime bhave sampatte,</i></a><br>
<a><i>sukkamūlena codito;</i></a><br>
<a><i>Sāvatthiyaṃ pure jāto,</i></a><br>
<a><i>mahāsāle suaḍḍhake.</i></a></p>
<p><a data-ref="sc26, ms20Ap1_6525, msdiv82"><i>Saddhā mātā pitā mayhaṃ,</i></a><br>
<a><i>buddhassa saraṇaṃ gatā;</i></a><br>
<a><i>Ubho diṭṭhapadā ete,</i></a><br>
<a><i>anuvattanti sāsanaṃ.</i></a></p>
<p><a data-ref="sc27, ms20Ap1_6526, msdiv83"><i>Bodhipapaṭikaṃ gayha,</i></a><br>
<a><i>soṇṇathūpamakārayuṃ;</i></a><br>
<a data-var="Sāyaṃ pātaṃ → sāyapātaṃ (pts-vp-pli1, csp1ed)"><i>Sāyaṃ pātaṃ namassanti,</i></a><br>
<a><i>sakyaputtassa sammukhā.</i></a></p>
<p><a data-ref="sc28, ms20Ap1_6527, msdiv84"><i>Uposathamhi divase,</i></a><br>
<a><i>soṇṇathūpaṃ vinīharuṃ;</i></a><br>
<a><i>Buddhassa vaṇṇaṃ kittentā,</i></a><br>
<a><i>tiyāmaṃ vītināmayuṃ.</i></a></p>
<p><a data-var="Saha disvānahaṃ → samā disvānahaṃ (sya1ed, sya2ed); pasādetvānahaṃ (mr)" data-ref="sc29, ms20Ap1_6528, msdiv85"><i>Saha disvānahaṃ thūpaṃ,</i></a><br>
<a><i>sariṃ pulinacetiyaṃ;</i></a><br>
<a><i>Ekāsane nisīditvā,</i></a><br>
<a><i>arahattamapāpuṇiṃ.</i></a></p>
</blockquote>
<p class="endsutta"><a data-ref="sc30, ms20Ap1_6529"><i>Dvāvīsatimaṃ bhāṇavāraṃ.</i></a></p>
<blockquote class="gatha">
<p><a data-ref="sc31, ms20Ap1_6530, msdiv86"><i>Gavesamāno taṃ vīraṃ,</i></a><br>
<a><i>dhammasenāpatiddasaṃ;</i></a><br>
<a><i>Agārā nikkhamitvāna,</i></a><br>
<a><i>pabbajiṃ tassa santike.</i></a></p>
<p><a data-ref="sc32, ms20Ap1_6531, msdiv87"><i>Jātiyā sattavassena,</i></a><br>
<a><i>arahattamapāpuṇiṃ;</i></a><br>
<a><i>Upasampādayī buddho,</i></a><br>
<a><i>guṇamaññāya cakkhumā.</i></a></p>
<p><a data-ref="sc33, ms20Ap1_6532, msdiv88"><i>Dārakeneva santena,</i></a><br>
<a><i>kiriyaṃ niṭṭhitaṃ mayā;</i></a><br>
<a><i>Kataṃ me karaṇīyajja,</i></a><br>
<a><i>sakyaputtassa sāsane.</i></a></p>
<p><a data-ref="sc34, ms20Ap1_6533, msdiv89"><i>Sabbaverabhayātīto,</i></a><br>
<a data-var="sabbasaṅgātigo → sabbasaṅgātito (csp1ed)"><i>sabbasaṅgātigo isi;</i></a><br>
<a><i>Sāvako te mahāvīra,</i></a><br>
<a><i>soṇṇathūpassidaṃ phalaṃ.</i></a></p>
<p><a data-ref="sc35, ms20Ap1_6534, msdiv90"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc36, ms20Ap1_6535, msdiv91"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc37, ms20Ap1_6536, msdiv92"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="pulinathūpiyo → puḷinathūpiyo (sya1ed, sya2ed)" data-ref="sc38, ms20Ap1_6537"><i>Itthaṃ sudaṃ āyasmā pulinathūpiyo thero imā gāthāyo abhāsitthāti.</i></a></p>
<p class="endsutta"><a data-ref="sc39, ms20Ap1_6538"><i>Pulinathūpiyattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
