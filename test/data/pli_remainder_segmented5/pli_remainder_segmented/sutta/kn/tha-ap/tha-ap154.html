<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap154">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bandhujīvakavagga</i></a></p>
<h1><a><i>2. Tambapupphiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_2361, msdiv7"><i>“Parakammāyane yutto,</i></a><br>
<a><i>aparādhaṃ akāsahaṃ;</i></a><br>
<a><i>Vanantaṃ abhidhāvissaṃ,</i></a><br>
<a><i>bhayaverasamappito.</i></a></p>
<p><a data-ref="sc2, ms20Ap1_2362, msdiv8"><i>Pupphitaṃ pādapaṃ disvā,</i></a><br>
<a><i>piṇḍibandhaṃ sunimmitaṃ;</i></a><br>
<a><i>Tambapupphaṃ gahetvāna,</i></a><br>
<a><i>bodhiyaṃ okiriṃ ahaṃ.</i></a></p>
<p><a data-ref="sc3, ms20Ap1_2363, msdiv9"><i>Sammajjitvāna taṃ bodhiṃ,</i></a><br>
<a><i>pāṭaliṃ pādaputtamaṃ;</i></a><br>
<a><i>Pallaṅkaṃ ābhujitvāna,</i></a><br>
<a><i>bodhimūle upāvisiṃ.</i></a></p>
<p><a data-ref="sc4, ms20Ap1_2364, msdiv10"><i>Gatamaggaṃ gavesantā,</i></a><br>
<a><i>āgacchuṃ mama santikaṃ;</i></a><br>
<a><i>Te ca disvānahaṃ tattha,</i></a><br>
<a><i>āvajjiṃ bodhimuttamaṃ.</i></a></p>
<p><a data-ref="sc5, ms20Ap1_2365, msdiv11"><i>Vanditvāna ahaṃ bodhiṃ,</i></a><br>
<a><i>vippasannena cetasā;</i></a><br>
<a><i>Anekatāle papatiṃ,</i></a><br>
<a><i>giridugge bhayānake.</i></a></p>
<p><a data-ref="sc6, ms20Ap1_2366, msdiv12"><i>Ekanavutito kappe,</i></a><br>
<a><i>yaṃ pupphamabhiropayiṃ;</i></a><br>
<a><i>Duggatiṃ nābhijānāmi,</i></a><br>
<a><i>bodhipūjāyidaṃ phalaṃ.</i></a></p>
<p><a data-ref="sc7, ms20Ap1_2367, msdiv13"><i>Ito ca tatiye kappe,</i></a><br>
<a data-var="susaññato ahaṃ → saṃthusito ahuṃ (si); sammasito ahu (sya1ed, sya2ed); samphusito ahu (pts-vp-pli1)"><i>rājā susaññato ahaṃ;</i></a><br>
<a><i>Sattaratanasampanno,</i></a><br>
<a><i>cakkavattī mahabbalo.</i></a></p>
<p><a data-ref="sc8, ms20Ap1_2368, msdiv14"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc9, ms20Ap1_2369"><i>Itthaṃ sudaṃ āyasmā tambapupphiyo thero imā gāthāyo abhāsitthāti.</i></a></p>
<p class="endsutta"><a data-ref="sc10, ms20Ap1_2370"><i>Tambapupphiyattherassāpadānaṃ dutiyaṃ.</i></a></p>
</article>
</section>
</div>
</body>
</html>
