<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap373">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bodhivandanavagga</i></a></p>
<h1><a><i>1. Bodhivandakattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.290, ms20Ap1_4096, msdiv1"><i>“Pāṭaliṃ haritaṃ disvā,</i></a><br>
<a><i>pādapaṃ dharaṇīruhaṃ;</i></a><br>
<a><i>Ekaṃsaṃ añjaliṃ katvā,</i></a><br>
<a><i>avandiṃ pāṭaliṃ ahaṃ.</i></a></p>
<p><a data-ref="sc2, ms20Ap1_4097, msdiv2"><i>Añjaliṃ paggahetvāna,</i></a><br>
<a><i>garuṃ katvāna mānasaṃ;</i></a><br>
<a><i>Antosuddhaṃ bahisuddhaṃ,</i></a><br>
<a><i>suvimuttamanāsavaṃ.</i></a></p>
<p><a data-ref="sc3, ms20Ap1_4098, msdiv3"><i>Vipassiṃ lokamahitaṃ,</i></a><br>
<a><i>karuṇāñāṇasāgaraṃ;</i></a><br>
<a><i>Sammukhā viya sambuddhaṃ,</i></a><br>
<a><i>avandiṃ pāṭaliṃ ahaṃ.</i></a></p>
<p><a data-ref="sc4, ms20Ap1_4099, msdiv4"><i>Ekanavutito kappe,</i></a><br>
<a><i>yaṃ bodhimabhivandahaṃ;</i></a><br>
<a><i>Duggatiṃ nābhijānāmi,</i></a><br>
<a><i>vandanāya idaṃ phalaṃ.</i></a></p>
<p><a data-ref="sc5, ms20Ap1_4100, msdiv5"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc6, ms20Ap1_4101"><i>Itthaṃ sudaṃ āyasmā bodhivandako thero imā gāthāyo abhāsitthāti.</i></a></p>
<p class="endsutta"><a data-ref="sc7, ms20Ap1_4102"><i>Bodhivandakattherassāpadānaṃ paṭhamaṃ.</i></a></p>
</article>
</section>
</div>
</body>
</html>
