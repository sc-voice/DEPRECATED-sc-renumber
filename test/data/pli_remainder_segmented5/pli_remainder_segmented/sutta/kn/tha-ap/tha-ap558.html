<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap558">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Yasavagga</i></a></p>
<h1><a><i>6. Uttarattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7735, msdiv55"><i>“Sumedho nāma sambuddho,</i></a><br>
<a><i>bāttiṃsavaralakkhaṇo;</i></a><br>
<a><i>Vivekakāmo bhagavā,</i></a><br>
<a><i>himavantamupāgami.</i></a></p>
<p><a data-ref="sc2, ms20Ap1_7736, msdiv56"><i>Ajjhogāhetvā himavantaṃ,</i></a><br>
<a><i>aggo kāruṇiko muni;</i></a><br>
<a><i>Pallaṅkaṃ ābhujitvāna,</i></a><br>
<a><i>nisīdi purisuttamo.</i></a></p>
<p><a data-ref="sc3, ms20Ap1_7737, msdiv57"><i>Vijjādharo tadā āsiṃ,</i></a><br>
<a><i>antalikkhacaro ahaṃ;</i></a><br>
<a><i>Tisūlaṃ sukataṃ gayha,</i></a><br>
<a><i>gacchāmi ambare tadā.</i></a></p>
<p><a data-ref="sc4, ms20Ap1_7738, msdiv58"><i>Pabbatagge yathā aggi,</i></a><br>
<a><i>puṇṇamāyeva candimā;</i></a><br>
<a><i>Vanaṃ obhāsate buddho,</i></a><br>
<a><i>sālarājāva phullito.</i></a></p>
<p><a data-ref="sc5, ms20Ap1_7739, msdiv59"><i>Vanaggā nikkhamitvāna,</i></a><br>
<a data-var="buddharaṃsībhidhāvare → buddharaṃsī vidhāvare (bj, mr)"><i>buddharaṃsībhidhāvare;</i></a><br>
<a data-var="Naḷaggivaṇṇasaṅkāsā → naḷaggiva nasaṅkāsaṃ (si)"><i>Naḷaggivaṇṇasaṅkāsā,</i></a><br>
<a><i>disvā cittaṃ pasādayiṃ.</i></a></p>
<p><a data-ref="sc6, ms20Ap1_7740, msdiv60"><i>Vicinaṃ addasaṃ pupphaṃ,</i></a><br>
<a><i>kaṇikāraṃ devagandhikaṃ;</i></a><br>
<a><i>Tīṇi pupphāni ādāya,</i></a><br>
<a><i>buddhaseṭṭhamapūjayiṃ.</i></a></p>
<p><a data-ref="sc7, ms20Ap1_7741, msdiv61"><i>Buddhassa ānubhāvena,</i></a><br>
<a><i>tīṇi pupphāni me tadā;</i></a><br>
<a><i>Uddhaṃ vaṇṭā adhopattā,</i></a><br>
<a><i>chāyaṃ kubbanti satthuno.</i></a></p>
<p><a data-ref="sc8, ms20Ap1_7742, msdiv62"><i>Tena kammena sukatena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc9, ms20Ap1_7743, msdiv63"><i>Tattha me sukataṃ byamhaṃ,</i></a><br>
<a data-var="kaṇikārīti → kaṇikāroti (si)"><i>kaṇikārīti ñāyati;</i></a><br>
<a><i>Saṭṭhiyojanamubbedhaṃ,</i></a><br>
<a><i>tiṃsayojanavitthataṃ.</i></a></p>
<p><a data-ref="sc10, ms20Ap1_7744, msdiv64"><i>Sahassakaṇḍaṃ satabheṇḍu,</i></a><br>
<a><i>dhajālu haritāmayaṃ;</i></a><br>
<a data-var="Satasahassaniyyūhā → satasassaniyyūhā (bj); satasahassāni byūhāni (si)"><i>Satasahassaniyyūhā,</i></a><br>
<a data-var="pātubhaviṃsu → pāturahaṃsu (bj); pāturahiṃsu (mr)"><i>byamhe pātubhaviṃsu me.</i></a></p>
<p><a data-ref="sc11, ms20Ap1_7745, msdiv65"><i>Soṇṇamayā maṇimayā,</i></a><br>
<a><i>lohitaṅkamayāpi ca;</i></a><br>
<a><i>Phalikāpi ca pallaṅkā,</i></a><br>
<a><i>yenicchakā yadicchakā.</i></a></p>
<p><a data-ref="sc12, ms20Ap1_7746, msdiv66"><i>Mahārahañca sayanaṃ,</i></a><br>
<a><i>tūlikā vikatīyutaṃ;</i></a><br>
<a><i>Uddhalomiñca ekantaṃ,</i></a><br>
<a><i>bimbohanasamāyutaṃ.</i></a></p>
<p><a data-ref="sc13, ms20Ap1_7747, msdiv67"><i>Bhavanā nikkhamitvāna,</i></a><br>
<a><i>caranto devacārikaṃ;</i></a><br>
<a data-var="Yathā icchāmi → yadā icchāmi (bj); yathā gacchāmi (si)"><i>Yathā icchāmi gamanaṃ,</i></a><br>
<a><i>devasaṅghapurakkhato.</i></a></p>
<p><a data-ref="sc14, ms20Ap1_7748, msdiv68"><i>Pupphassa heṭṭhā tiṭṭhāmi,</i></a><br>
<a><i>uparicchadanaṃ mama;</i></a><br>
<a><i>Samantā yojanasataṃ,</i></a><br>
<a><i>kaṇikārehi chāditaṃ.</i></a></p>
<p><a data-ref="sc15, ms20Ap1_7749, msdiv69"><i>Saṭṭhituriyasahassāni,</i></a><br>
<a><i>sāyapātaṃ upaṭṭhahuṃ;</i></a><br>
<a><i>Parivārenti maṃ niccaṃ,</i></a><br>
<a><i>rattindivamatanditā.</i></a></p>
<p><a data-ref="sc16, ms20Ap1_7750, msdiv70"><i>Tattha naccehi gītehi,</i></a><br>
<a><i>tālehi vāditehi ca;</i></a><br>
<a><i>Ramāmi khiḍḍā ratiyā,</i></a><br>
<a><i>modāmi kāmakāmahaṃ.</i></a></p>
<p><a data-ref="sc17, ms20Ap1_7751, msdiv71"><i>Tattha bhutvā pivitvā ca,</i></a><br>
<a><i>modāmi tidase tadā;</i></a><br>
<a><i>Nārīgaṇehi sahito,</i></a><br>
<a><i>modāmi byamhamuttame.</i></a></p>
<p><a data-ref="sc18, ms20Ap1_7752, msdiv72"><i>Satānaṃ pañcakkhattuñca,</i></a><br>
<a><i>devarajjamakārayiṃ;</i></a><br>
<a><i>Satānaṃ tīṇikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ.</i></a></p>
<p><a data-ref="sc19, ms20Ap1_7753, msdiv73"><i>Bhave bhave saṃsaranto,</i></a><br>
<a><i>mahābhogaṃ labhāmahaṃ;</i></a><br>
<a><i>Bhoge me ūnatā natthi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc20, ms20Ap1_7754, msdiv74"><i>Duve bhave saṃsarāmi,</i></a><br>
<a><i>devatte atha mānuse;</i></a><br>
<a><i>Aññaṃ gatiṃ na jānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc21, ms20Ap1_7755, msdiv75"><i>Duve kule pajāyāmi,</i></a><br>
<a><i>khattiye cāpi brāhmaṇe;</i></a><br>
<a><i>Nīce kule na jānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc22, ms20Ap1_7756, msdiv76"><i>Hatthiyānaṃ assayānaṃ,</i></a><br>
<a><i>sivikaṃ sandamānikaṃ;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc23, ms20Ap1_7757, msdiv77"><i>Dāsīgaṇaṃ dāsagaṇaṃ,</i></a><br>
<a><i>nāriyo samalaṅkatā;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc24, ms20Ap1_7758, msdiv78"><i>Koseyyakambaliyāni,</i></a><br>
<a><i>khomakappāsikāni ca;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc25, ms20Ap1_7759, msdiv79"><i>Navavatthaṃ navaphalaṃ,</i></a><br>
<a><i>navaggarasabhojanaṃ;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc26, ms20Ap1_7760, msdiv80"><i>Imaṃ khāda imaṃ bhuñja,</i></a><br>
<a><i>imamhi sayane saya;</i></a><br>
<a><i>Labhāmi sabbamevetaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc27, ms20Ap1_7761, msdiv81"><i>Sabbattha pūjito homi,</i></a><br>
<a><i>yaso accuggato mama;</i></a><br>
<a data-var="Mahāpakkho → mahesakkho (mr)"><i>Mahāpakkho sadā homi,</i></a><br>
<a><i>abhejjapariso sadā;</i></a><br>
<a><i>Ñātīnaṃ uttamo homi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc28, ms20Ap1_7762, msdiv82"><i>Sītaṃ uṇhaṃ na jānāmi,</i></a><br>
<a><i>pariḷāho na vijjati;</i></a><br>
<a><i>Atho cetasikaṃ dukkhaṃ,</i></a><br>
<a><i>hadaye me na vijjati.</i></a></p>
<p><a data-ref="sc29, ms20Ap1_7763, msdiv83"><i>Suvaṇṇavaṇṇo hutvāna,</i></a><br>
<a><i>saṃsarāmi bhavābhave;</i></a><br>
<a><i>Vevaṇṇiyaṃ na jānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc30, ms20Ap1_7764, msdiv84"><i>Devalokā cavitvāna,</i></a><br>
<a><i>sukkamūlena codito;</i></a><br>
<a><i>Sāvatthiyaṃ pure jāto,</i></a><br>
<a><i>mahāsālesu aḍḍhake.</i></a></p>
<p><a data-ref="sc31, ms20Ap1_7765, msdiv85"><i>Pañca kāmaguṇe hitvā,</i></a><br>
<a><i>pabbajiṃ anagāriyaṃ;</i></a><br>
<a><i>Jātiyā sattavassohaṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc32, ms20Ap1_7766, msdiv86"><i>Upasampadāyī buddho,</i></a><br>
<a><i>guṇamaññāya cakkhumā;</i></a><br>
<a><i>Taruṇo pūjanīyohaṃ,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc33, ms20Ap1_7767, msdiv87"><i>Dibbacakkhuvisuddhaṃ me,</i></a><br>
<a><i>samādhikusalo ahaṃ;</i></a><br>
<a><i>Abhiññāpāramippatto,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc34, ms20Ap1_7768, msdiv88"><i>Paṭisambhidā anuppatto,</i></a><br>
<a><i>iddhipādesu kovido;</i></a><br>
<a><i>Dhammesu pāramippatto,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc35, ms20Ap1_7769, msdiv89"><i>Tiṃsakappasahassamhi,</i></a><br>
<a><i>yaṃ buddhamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc36, ms20Ap1_7770, msdiv90"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc37, ms20Ap1_7771, msdiv91"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc38, ms20Ap1_7772, msdiv92"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc39, ms20Ap1_7773"><i>Itthaṃ sudaṃ āyasmā uttaro thero imā gāthāyo abhāsitthāti.</i></a></p>
<p class="endsutta"><a data-ref="sc40, ms20Ap1_7774"><i>Uttarattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
