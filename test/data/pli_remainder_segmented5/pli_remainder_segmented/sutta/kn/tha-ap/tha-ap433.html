<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap433">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Ekavihārivagga</i></a></p>
<h1><a data-var="1 Ekavihārikattheraapadāna → ekavihāriyattherāpadānaṃ (bj, sya1ed, sya2ed, pts-vp-pli1)"><i>1 Ekavihārikattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5664, msdiv1"><i>“Imamhi bhaddake kappe,</i></a><br>
<a><i>brahmabandhu mahāyaso;</i></a><br>
<a><i>Kassapo nāma gottena,</i></a><br>
<a><i>uppajji vadataṃ varo.</i></a></p>
<p><a data-ref="sc2, ms20Ap1_5665, msdiv2"><i>Nippapañco nirālambo,</i></a><br>
<a><i>ākāsasamamānaso;</i></a><br>
<a><i>Suññatābahulo tādī,</i></a><br>
<a><i>animittarato vasī.</i></a></p>
<p><a data-var="nikleso → nillepo (sya1ed, sya2ed, mr)" data-ref="sc3, ms20Ap1_5666, msdiv3"><i>Asaṅgacitto nikleso,</i></a><br>
<a><i>asaṃsaṭṭho kule gaṇe;</i></a><br>
<a><i>Mahākāruṇiko vīro,</i></a><br>
<a><i>vinayopāyakovido.</i></a></p>
<p><a data-ref="sc4, ms20Ap1_5667, msdiv4"><i>Uyyutto parakiccesu,</i></a><br>
<a><i>vinayanto sadevake;</i></a><br>
<a><i>Nibbānagamanaṃ maggaṃ,</i></a><br>
<a><i>gatiṃ paṅkavisosanaṃ.</i></a></p>
<p><a data-ref="sc5, ms20Ap1_5668, msdiv5"><i>Amataṃ paramassādaṃ,</i></a><br>
<a><i>jarāmaccunivāraṇaṃ;</i></a><br>
<a><i>Mahāparisamajjhe so,</i></a><br>
<a><i>nisinno lokatārako.</i></a></p>
<p><a data-var="Karavīkaruto → karavikarudo (sya1ed, sya2ed); karavīkarudo (pts-vp-pli1, mr)" data-ref="sc6, ms20Ap1_5669, msdiv6"><i>Karavīkaruto nātho,</i></a><br>
<a><i>brahmaghoso tathāgato;</i></a><br>
<a><i>Uddharanto mahāduggā,</i></a><br>
<a><i>vippanaṭṭhe anāyake.</i></a></p>
<p><a data-ref="sc7, ms20Ap1_5670, msdiv7"><i>Desento virajaṃ dhammaṃ,</i></a><br>
<a><i>diṭṭho me lokanāyako;</i></a><br>
<a><i>Tassa dhammaṃ suṇitvāna,</i></a><br>
<a><i>pabbajiṃ anagāriyaṃ.</i></a></p>
<p><a data-ref="sc8, ms20Ap1_5671, msdiv8"><i>Pabbajitvā tadāpāhaṃ,</i></a><br>
<a><i>cintento jinasāsanaṃ;</i></a><br>
<a><i>Ekakova vane ramme,</i></a><br>
<a><i>vasiṃ saṃsaggapīḷito.</i></a></p>
<p><a data-ref="sc9, ms20Ap1_5672, msdiv9"><i>Sakkāyavūpakāso me,</i></a><br>
<a data-var="mamābhavī → mahābhavi (bj); mamāgami (sya1ed, sya2ed, pts-vp-pli1)"><i>hetubhūto mamābhavī;</i></a><br>
<a><i>Manaso vūpakāsassa,</i></a><br>
<a><i>saṃsaggabhayadassino.</i></a></p>
<p><a data-ref="sc10, pts-vp-pli2.391, ms20Ap1_5673, msdiv10"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Nāgova bandhanaṃ chetvā,</i></a><br>
<a><i>viharāmi anāsavo.</i></a></p>
<p><a data-ref="sc11, ms20Ap1_5674, msdiv11"><i>Svāgataṃ vata me āsi,</i></a><br>
<a><i>mama buddhassa santike;</i></a><br>
<a><i>Tisso vijjā anuppattā,</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc12, ms20Ap1_5675, msdiv12"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="ekavihāriko → ekavihāriyo (bj, sya1ed, sya2ed, pts-vp-pli1)" data-ref="sc13, ms20Ap1_5676"><i>Itthaṃ sudaṃ āyasmā ekavihāriko thero imā gāthāyo abhāsitthāti.</i></a></p>
<p class="endsutta"><a data-ref="sc14, ms20Ap1_5677"><i>Ekavihārikattherassāpadānaṃ paṭhamaṃ.</i></a></p>
</article>
</section>
</div>
</body>
</html>
