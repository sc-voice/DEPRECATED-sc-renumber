<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap93">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Sudhāvagga</i></a></p>
<h1><a><i>1. Sudhāpiṇḍiyattheraapadāna</i></a></h1>
</div>
<blockquote class="gatha">
<p><a data-ref="sc1, pts-vp-pli1.133, ms20Ap1_1765, msdiv1"><i>“Pūjārahe pūjayato,</i></a><br>
<a><i>buddhe yadi va sāvake;</i></a><br>
<a><i>Papañcasamatikkante,</i></a><br>
<a><i>tiṇṇasokapariddave.</i></a></p>
<p><a data-ref="sc2, ms20Ap1_1766, msdiv2"><i>Te tādise pūjayato,</i></a><br>
<a><i>nibbute akutobhaye;</i></a><br>
<a><i>Na sakkā puññaṃ saṅkhātuṃ,</i></a><br>
<a data-var="imettamapi → idamettampi (bj); idammattanti (si); imettaṃ api (pts-vp-pli1); imetthamapi (mr)"><i>imettamapi kenaci.</i></a></p>
<p><a data-ref="sc3, ms20Ap1_1767, msdiv3"><i>Catunnamapi dīpānaṃ,</i></a><br>
<a><i>issaraṃ yodha kāraye;</i></a><br>
<a><i>Ekissā pūjanāyetaṃ,</i></a><br>
<a><i>kalaṃ nāgghati soḷasiṃ.</i></a></p>
<p><a data-ref="sc4, ms20Ap1_1768, msdiv4"><i>Siddhatthassa naraggassa,</i></a><br>
<a><i>cetiye phalitantare;</i></a><br>
<a><i>Sudhāpiṇḍo mayā dinno,</i></a><br>
<a><i>vippasannena cetasā.</i></a></p>
<p><a data-ref="sc5, ms20Ap1_1769, msdiv5"><i>Catunnavutito kappe,</i></a><br>
<a><i>yaṃ kammamakariṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>paṭisaṅkhārassidaṃ phalaṃ.</i></a></p>
<p><a data-ref="sc6, ms20Ap1_1770, msdiv6"><i>Ito tiṃsatikappamhi,</i></a><br>
<a><i>paṭisaṅkhārasavhayā;</i></a><br>
<a><i>Sattaratanasampannā,</i></a><br>
<a><i>terasa cakkavattino.</i></a></p>
<p><a data-ref="sc7, ms20Ap1_1771, msdiv7"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc8, ms20Ap1_1772"><i>Itthaṃ sudaṃ āyasmā sudhāpiṇḍiyo thero imā gāthāyo abhāsitthāti.</i></a></p>
<p class="endsutta"><a data-ref="sc9, ms20Ap1_1773"><i>Sudhāpiṇḍiyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
