<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap399">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Pilindavacchavagga</i></a></p>
<h1><a><i>7. Girimānandattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_4729, msdiv419"><i>“Bhariyā me kālaṅkatā,</i></a><br>
<a><i>putto sīvathikaṃ gato;</i></a><br>
<a data-var="pitā matā bhātā → mātā pitā ca bhātā ca (bj, sya1ed, sya2ed, pts-vp-pli1)"><i>Mātā pitā matā bhātā,</i></a><br>
<a data-var="ekacitamhi → ekacitakamhi (bj, pts-vp-pli1)"><i>ekacitamhi ḍayhare.</i></a></p>
<p><a data-ref="sc2, ms20Ap1_4730, msdiv420"><i>Tena sokena santatto,</i></a><br>
<a><i>kiso paṇḍu ahosahaṃ;</i></a><br>
<a><i>Cittakkhepo ca me āsi,</i></a><br>
<a><i>tena sokena aṭṭito.</i></a></p>
<p><a data-ref="sc3, pts-vp-pli1.331, ms20Ap1_4731, msdiv421"><i>Sokasallaparetohaṃ,</i></a><br>
<a><i>vanantamupasaṅkamiṃ;</i></a><br>
<a><i>Pavattaphalaṃ bhuñjitvā,</i></a><br>
<a><i>rukkhamūle vasāmahaṃ.</i></a></p>
<p><a data-ref="sc4, ms20Ap1_4732, msdiv422"><i>Sumedho nāma sambuddho,</i></a><br>
<a><i>dukkhassantakaro jino;</i></a><br>
<a><i>Mamuddharitukāmo so,</i></a><br>
<a><i>āgañchi mama santikaṃ.</i></a></p>
<p><a data-ref="sc5, ms20Ap1_4733, msdiv423"><i>Padasaddaṃ suṇitvāna,</i></a><br>
<a><i>sumedhassa mahesino;</i></a><br>
<a><i>Paggahetvānahaṃ sīsaṃ,</i></a><br>
<a><i>ullokesiṃ mahāmuniṃ.</i></a></p>
<p><a data-ref="sc6, ms20Ap1_4734, msdiv424"><i>Upāgate mahāvīre,</i></a><br>
<a><i>pīti me udapajjatha;</i></a><br>
<a><i>Tadāsimekaggamano,</i></a><br>
<a><i>disvā taṃ lokanāyakaṃ.</i></a></p>
<p><a data-ref="sc7, ms20Ap1_4735, msdiv425"><i>Satiṃ paṭilabhitvāna,</i></a><br>
<a><i>paṇṇamuṭṭhimadāsahaṃ;</i></a><br>
<a><i>Nisīdi bhagavā tattha,</i></a><br>
<a><i>anukampāya cakkhumā.</i></a></p>
<p><a data-ref="sc8, ms20Ap1_4736, msdiv426"><i>Nisajja tattha bhagavā,</i></a><br>
<a><i>sumedho lokanāyako;</i></a><br>
<a><i>Dhammaṃ me kathayī buddho,</i></a><br>
<a><i>sokasallavinodanaṃ.</i></a></p>
<p><a data-ref="sc9, ms20Ap1_4737, msdiv427"><i>‘Anavhitā tato āguṃ,</i></a><br>
<a><i>ananuññātā ito gatā;</i></a><br>
<a><i>Yathāgatā tathā gatā,</i></a><br>
<a><i>tattha kā paridevanā.</i></a></p>
<p><a data-ref="sc10, ms20Ap1_4738, msdiv428"><i>Yathāpi pathikā sattā,</i></a><br>
<a><i>vassamānāya vuṭṭhiyā;</i></a><br>
<a><i>Sabhaṇḍā upagacchanti,</i></a><br>
<a><i>vassassāpatanāya te.</i></a></p>
<p><a data-ref="sc11, ms20Ap1_4739, msdiv429"><i>Vasse ca te oramite,</i></a><br>
<a><i>sampayanti yadicchakaṃ;</i></a><br>
<a><i>Evaṃ mātā pitā tuyhaṃ,</i></a><br>
<a><i>tattha kā paridevanā.</i></a></p>
<p><a data-ref="sc12, ms20Ap1_4740, msdiv430"><i>Āgantukā pāhunakā,</i></a><br>
<a><i>caliteritakampitā;</i></a><br>
<a><i>Evaṃ mātā pitā tuyhaṃ,</i></a><br>
<a><i>tattha kā paridevanā.</i></a></p>
<p><a data-ref="sc13, ms20Ap1_4741, msdiv431"><i>Yathāpi urago jiṇṇaṃ,</i></a><br>
<a data-var="saṃ tacaṃ → santavaṃ (bj); santanuṃ (sya1ed, sya2ed, mr); saṃ tanuṃ (pts-vp-pli1)"><i>hitvā gacchati saṃ tacaṃ;</i></a><br>
<a><i>Evaṃ mātā pitā tuyhaṃ,</i></a><br>
<a><i>saṃ tanuṃ idha hīyare’.</i></a></p>
<p><a data-ref="sc14, ms20Ap1_4742, msdiv432"><i>Buddhassa giramaññāya,</i></a><br>
<a><i>sokasallaṃ vivajjayiṃ;</i></a><br>
<a><i>Pāmojjaṃ janayitvāna,</i></a><br>
<a><i>buddhaseṭṭhaṃ avandahaṃ.</i></a></p>
<p><a data-ref="sc15, ms20Ap1_4743, msdiv433"><i>Vanditvāna mahānāgaṃ,</i></a><br>
<a data-var="girimañjariṃ → girimañjarimapūjayiṃ (bj); girimañjari pūjayiṃ (sya1ed, sya2ed); girapañjaliṃ pūjayiṃ (pts-vp-pli1)"><i>Pūjayiṃ girimañjariṃ;</i></a><br>
<a data-var="Dibbagandhaṃ sampavantaṃ → dibbagandhena sampannaṃ (bj, sya1ed, sya2ed, pts-vp-pli1)"><i>Dibbagandhaṃ sampavantaṃ,</i></a><br>
<a><i>Sumedhaṃ lokanāyakaṃ.</i></a></p>
<p><a data-ref="sc16, ms20Ap1_4744, msdiv434"><i>Pūjayitvāna sambuddhaṃ,</i></a><br>
<a><i>sire katvāna añjaliṃ;</i></a><br>
<a><i>Anussaraṃ guṇaggāni,</i></a><br>
<a><i>santhaviṃ lokanāyakaṃ.</i></a></p>
<p><a data-var="Nittiṇṇosi → nittaṇhosi (si); vitiṇṇosi (sya1ed, sya2ed); nitthiṇṇosi (pts-vp-pli1)" data-ref="sc17, pts-vp-pli1.332, ms20Ap1_4745, msdiv435"><i>‘Nittiṇṇosi mahāvīra,</i></a><br>
<a><i>sabbaññu lokanāyaka;</i></a><br>
<a><i>Sabbe satte uddharasi,</i></a><br>
<a><i>ñāṇena tvaṃ mahāmune.</i></a></p>
<p><a data-ref="sc18, ms20Ap1_4746, msdiv436"><i>Vimatiṃ dveḷhakaṃ vāpi,</i></a><br>
<a><i>sañchindasi mahāmune;</i></a><br>
<a><i>Paṭipādesi me maggaṃ,</i></a><br>
<a><i>tava ñāṇena cakkhuma.</i></a></p>
<p><a data-var="vasipattā → siddhipattā (bj, sya1ed, sya2ed, pts-vp-pli1)" data-ref="sc19, ms20Ap1_4747, msdiv437"><i>Arahā vasipattā ca,</i></a><br>
<a><i>chaḷabhiññā mahiddhikā;</i></a><br>
<a><i>Antalikkhacarā dhīrā,</i></a><br>
<a><i>parivārenti tāvade.</i></a></p>
<p><a data-ref="sc20, ms20Ap1_4748, msdiv438"><i>Paṭipannā ca sekhā ca,</i></a><br>
<a><i>phalaṭṭhā santi sāvakā;</i></a><br>
<a><i>Sūrodayeva padumā,</i></a><br>
<a><i>pupphanti tava sāvakā.</i></a></p>
<p><a data-ref="sc21, ms20Ap1_4749, msdiv439"><i>Mahāsamuddovakkhobho,</i></a><br>
<a data-var="atulopi → atulo ca (bj); atulopi (sya1ed, sya2ed); mahāsamuddo vākkhobbho atulo pi (pts-vp-pli1)"><i>atulopi duruttaro;</i></a><br>
<a><i>Evaṃ ñāṇena sampanno,</i></a><br>
<a><i>appameyyosi cakkhuma’.</i></a></p>
<p><a data-ref="sc22, ms20Ap1_4750, msdiv440"><i>Vanditvāhaṃ lokajinaṃ,</i></a><br>
<a><i>cakkhumantaṃ mahāyasaṃ;</i></a><br>
<a><i>Puthu disā namassanto,</i></a><br>
<a><i>paṭikuṭiko agañchahaṃ.</i></a></p>
<p><a data-ref="sc23, ms20Ap1_4751, msdiv441"><i>Devalokā cavitvāna,</i></a><br>
<a><i>sampajāno patissato;</i></a><br>
<a><i>Okkamiṃ mātuyā kucchiṃ,</i></a><br>
<a><i>sandhāvanto bhavābhave.</i></a></p>
<p><a data-ref="sc24, ms20Ap1_4752, msdiv442"><i>Agārā abhinikkhamma,</i></a><br>
<a><i>pabbajiṃ anagāriyaṃ;</i></a><br>
<a><i>Ātāpī nipako jhāyī,</i></a><br>
<a><i>paṭisallānagocaro.</i></a></p>
<p><a data-ref="sc25, ms20Ap1_4753, msdiv443"><i>Padhānaṃ padahitvāna,</i></a><br>
<a><i>tosayitvā mahāmuniṃ;</i></a><br>
<a><i>Candovabbhaghanā mutto,</i></a><br>
<a><i>vicarāmi ahaṃ sadā.</i></a></p>
<p><a data-ref="sc26, ms20Ap1_4754, msdiv444"><i>Vivekamanuyuttomhi,</i></a><br>
<a><i>upasanto nirūpadhi;</i></a><br>
<a><i>Sabbāsave pariññāya,</i></a><br>
<a><i>viharāmi anāsavo.</i></a></p>
<p><a data-ref="sc27, ms20Ap1_4755, msdiv445"><i>Tiṃsakappasahassamhi,</i></a><br>
<a><i>yaṃ buddhamabhipūjayiṃ;</i></a><br>
<a><i>Duggatiṃ nābhijānāmi,</i></a><br>
<a><i>buddhapūjāyidaṃ phalaṃ.</i></a></p>
<p><a data-ref="sc28, ms20Ap1_4756, msdiv446"><i>Kilesā jhāpitā mayhaṃ,</i></a><br>
<a><i>bhavā sabbe samūhatā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc29, ms20Ap1_4757, msdiv447"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc30, ms20Ap1_4758, msdiv448"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc31, ms20Ap1_4759"><i>Itthaṃ sudaṃ āyasmā girimānando thero imā gāthāyo abhāsitthāti.</i></a></p>
<p class="endsutta"><a data-ref="sc32, ms20Ap1_4760"><i>Girimānandattherassāpadānaṃ sattamaṃ.</i></a></p>
</article>
</section>
</div>
</body>
</html>
