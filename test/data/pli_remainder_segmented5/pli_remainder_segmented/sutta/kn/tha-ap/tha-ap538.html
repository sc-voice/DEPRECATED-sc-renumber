<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap538">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kaccāyanavagga</i></a></p>
<h1><a><i>6. Bāhiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7135, msdiv178"><i>“Ito satasahassamhi,</i></a><br>
<a><i>kappe uppajji nāyako;</i></a><br>
<a><i>Mahappabho tilokaggo,</i></a><br>
<a><i>nāmena padumuttaro.</i></a></p>
<p><a data-ref="sc2, ms20Ap1_7136, msdiv179"><i>Khippābhiññassa bhikkhussa,</i></a><br>
<a><i>guṇaṃ kittayato mune;</i></a><br>
<a><i>Sutvā udaggacittohaṃ,</i></a><br>
<a><i>kāraṃ katvā mahesino.</i></a></p>
<p><a data-ref="sc3, ms20Ap1_7137, msdiv180"><i>Datvā sattāhikaṃ dānaṃ,</i></a><br>
<a><i>sasissassa mune ahaṃ;</i></a><br>
<a><i>Abhivādiya sambuddhaṃ,</i></a><br>
<a><i>taṃ ṭhānaṃ patthayiṃ tadā.</i></a></p>
<p><a data-ref="sc4, ms20Ap1_7138, msdiv181"><i>Tato maṃ byākari buddho,</i></a><br>
<a><i>‘etaṃ passatha brāhmaṇaṃ;</i></a><br>
<a><i>Patitaṃ pādamūle me,</i></a><br>
<a data-var="cariyaṃ paccavekkhaṇaṃ → pasannanayanānanaṃ (bj); pinasampannavekkhaṇaṃ (sya1ed, sya2ed); pīṇaṃsaṃ paccavekkhanaṃ (pts-vp-pli1)"><i>cariyaṃ paccavekkhaṇaṃ.</i></a></p>
<p><a data-ref="sc5, pts-vp-pli2.476, ms20Ap1_7139, msdiv182"><i>Hemayaññopacitaṅgaṃ,</i></a><br>
<a><i>avadātatanuttacaṃ;</i></a><br>
<a><i>Palambabimbatamboṭṭhaṃ,</i></a><br>
<a><i>setatiṇhasamaṃ dijaṃ.</i></a></p>
<p><a data-ref="sc6, ms20Ap1_7140, msdiv183"><i>Guṇathāmabahutaraṃ,</i></a><br>
<a><i>samuggatatanūruhaṃ;</i></a><br>
<a><i>Guṇoghāyatanībhūtaṃ,</i></a><br>
<a><i>pītisamphullitānanaṃ.</i></a></p>
<p><a data-ref="sc7, ms20Ap1_7141, msdiv184"><i>Eso patthayate ṭhānaṃ,</i></a><br>
<a><i>khippābhiññassa bhikkhuno;</i></a><br>
<a><i>Anāgate mahāvīro,</i></a><br>
<a><i>gotamo nāma hessati.</i></a></p>
<p><a data-ref="sc8, ms20Ap1_7142, msdiv185"><i>Tassa dhammesu dāyādo,</i></a><br>
<a><i>oraso dhammanimmito;</i></a><br>
<a><i>Bāhiyo nāma nāmena,</i></a><br>
<a><i>hessati satthu sāvako’.</i></a></p>
<p><a data-ref="sc9, ms20Ap1_7143, msdiv186"><i>Tadā hi tuṭṭho vuṭṭhāya,</i></a><br>
<a><i>yāvajīvaṃ mahāmune;</i></a><br>
<a><i>Kāraṃ katvā cuto saggaṃ,</i></a><br>
<a><i>agaṃ sabhavanaṃ yathā.</i></a></p>
<p><a data-ref="sc10, ms20Ap1_7144, msdiv187"><i>Devabhūto manusso vā,</i></a><br>
<a><i>sukhito tassa kammuno;</i></a><br>
<a><i>Vāhasā saṃsaritvāna,</i></a><br>
<a><i>sampattimanubhomahaṃ.</i></a></p>
<p><a data-ref="sc11, ms20Ap1_7145, msdiv188"><i>Puna kassapavīrassa,</i></a><br>
<a data-var="atthamentamhi → atthaṅgatamhi (sya1ed, sya2ed); atthaṃ entamhi (pts-vp-pli1)"><i>atthamentamhi sāsane;</i></a><br>
<a><i>Āruyha selasikharaṃ,</i></a><br>
<a><i>yuñjitvā jinasāsanaṃ.</i></a></p>
<p><a data-ref="sc12, ms20Ap1_7146, msdiv189"><i>Visuddhasīlo sappañño,</i></a><br>
<a><i>jinasāsanakārako;</i></a><br>
<a><i>Tato cutā pañca janā,</i></a><br>
<a><i>devalokaṃ agamhase.</i></a></p>
<p><a data-ref="sc13, ms20Ap1_7147, msdiv190"><i>Tatohaṃ bāhiyo jāto,</i></a><br>
<a><i>bhārukacche puruttame;</i></a><br>
<a data-var="pakkhando → pakkhanto (bj); pakkhanno (sya1ed, sya2ed); pakkanto (pts-vp-pli1)"><i>Tato nāvāya pakkhando,</i></a><br>
<a data-var="appasiddhiyaṃ → atthasiddhiyaṃ (mr)"><i>sāgaraṃ appasiddhiyaṃ.</i></a></p>
<p><a data-ref="sc14, ms20Ap1_7148, msdiv191"><i>Tato nāvā abhijjittha,</i></a><br>
<a><i>gantvāna katipāhakaṃ;</i></a><br>
<a><i>Tadā bhīsanake ghore,</i></a><br>
<a><i>patito makarākare.</i></a></p>
<p><a data-ref="sc15, ms20Ap1_7149, msdiv192"><i>Tadāhaṃ vāyamitvāna,</i></a><br>
<a><i>santaritvā mahodadhiṃ;</i></a><br>
<a data-var="Suppārapaṭṭanavaraṃ → suppārakaṃ paṭṭanavaraṃ (sya1ed, sya2ed); suppārapaṭṭanam varaṃ (pts-vp-pli1); suppādapaṭṭanavaraṃ (csp1ed)"><i>Suppārapaṭṭanavaraṃ,</i></a><br>
<a data-var="mandavedhito → mandamedhiko (bj); mandavedito (sya1ed, sya2ed); maddaverataṃ (mr)"><i>sampatto mandavedhito.</i></a></p>
<p><a data-ref="sc16, ms20Ap1_7150, msdiv193"><i>Dārucīraṃ nivāsetvā,</i></a><br>
<a><i>gāmaṃ piṇḍāya pāvisiṃ;</i></a><br>
<a><i>Tadāha so jano tuṭṭho,</i></a><br>
<a><i>‘arahāyamidhāgato.</i></a></p>
<p><a data-ref="sc17, ms20Ap1_7151, msdiv194"><i>Imaṃ annena pānena,</i></a><br>
<a><i>vatthena sayanena ca;</i></a><br>
<a><i>Bhesajjena ca sakkatvā,</i></a><br>
<a><i>hessāma sukhitā mayaṃ’.</i></a></p>
<p><a data-ref="sc18, ms20Ap1_7152, msdiv195"><i>Paccayānaṃ tadā lābhī,</i></a><br>
<a><i>tehi sakkatapūjito;</i></a><br>
<a><i>Arahāhanti saṅkappaṃ,</i></a><br>
<a><i>uppādesiṃ ayoniso.</i></a></p>
<p><a data-ref="sc19, pts-vp-pli2.477, ms20Ap1_7153, msdiv196"><i>Tato me cittamaññāya,</i></a><br>
<a><i>codayī pubbadevatā;</i></a><br>
<a><i>‘Na tvaṃ upāyamaggaññū,</i></a><br>
<a><i>kuto tvaṃ arahā bhave’.</i></a></p>
<p><a data-ref="sc20, ms20Ap1_7154, msdiv197"><i>Codito tāya saṃviggo,</i></a><br>
<a><i>tadāhaṃ paripucchi taṃ;</i></a><br>
<a><i>‘Ke vā ete kuhiṃ loke,</i></a><br>
<a><i>arahanto naruttamā’.</i></a></p>
<p><a data-ref="sc21, ms20Ap1_7155, msdiv198"><i>‘Sāvatthiyaṃ kosalamandire jino,</i></a><br>
<a><i>Pahūtapañño varabhūrimedhaso;</i></a><br>
<a><i>So sakyaputto arahā anāsavo,</i></a><br>
<a><i>Deseti dhammaṃ arahattapattiyā’.</i></a></p>
<p><a data-var="supīṇito → pīṇitvā (mr)" data-ref="sc22, ms20Ap1_7156, msdiv199"><i>Tadassa sutvā vacanaṃ supīṇito,</i></a><br>
<a><i>Nidhiṃva laddhā kapaṇoti vimhito;</i></a><br>
<a><i>Udaggacitto arahattamuttamaṃ,</i></a><br>
<a><i>Sudassanaṃ daṭṭhumanantagocaraṃ.</i></a></p>
<p><a data-var="nikkhamitvāna ‘satthuno → nikkhamituna sattharaṃ (bj)" data-ref="sc23, ms20Ap1_7157, msdiv200"><i>Tadā tato nikkhamitvāna ‘satthuno,</i></a><br>
<a data-var="Sadā jinaṃ passāmi vimalānanaṃ → parājinaṃ passāmi kamalānanaṃ (mr)"><i>Sadā jinaṃ passāmi vimalānanaṃ’;</i></a><br>
<a><i>Upecca rammaṃ vijitavhayaṃ vanaṃ,</i></a><br>
<a><i>Dije apucchiṃ ‘kuhiṃ lokanandano’.</i></a></p>
<p><a data-ref="sc24, ms20Ap1_7158, msdiv201"><i>‘Tato avocuṃ naradevavandito,</i></a><br>
<a><i>Puraṃ paviṭṭho asanesanāya so;</i></a><br>
<a data-var="Sasova → sace hi (bj); paccehi (sya1ed, sya2ed)"><i>Sasova khippaṃ munidassanussuko,</i></a><br>
<a><i>Upecca vandāhi tamaggapuggalaṃ’.</i></a></p>
<p><a data-ref="sc25, ms20Ap1_7159, msdiv202"><i>Tatohaṃ tuvaṭaṃ gantvā,</i></a><br>
<a><i>sāvatthiṃ puramuttamaṃ;</i></a><br>
<a><i>Vicarantaṃ tamaddakkhiṃ,</i></a><br>
<a><i>piṇḍatthaṃ apihāgidhaṃ.</i></a></p>
<p><a data-ref="sc26, ms20Ap1_7160, msdiv203"><i>Pattapāṇiṃ alolakkhaṃ,</i></a><br>
<a data-var="pācayantaṃ pītākaraṃ → bhājayantaṃ viyāmataṃ (bj); jotayantaṃ idhāmataṃ (sya1ed, sya2ed); bhājayantaṃ idāmataṃ (pts-vp-pli1)"><i>pācayantaṃ pītākaraṃ;</i></a><br>
<a><i>Sirīnilayasaṅkāsaṃ,</i></a><br>
<a><i>ravidittiharānanaṃ.</i></a></p>
<p><a data-ref="sc27, ms20Ap1_7161, msdiv204"><i>Taṃ samecca nipaccāhaṃ,</i></a><br>
<a><i>idaṃ vacanamabraviṃ;</i></a><br>
<a><i>‘Kupathe vippanaṭṭhassa,</i></a><br>
<a><i>saraṇaṃ hohi gotama’.</i></a></p>
<p><a data-ref="sc28, pts-vp-pli2.478, ms20Ap1_7162, msdiv205"><i>‘Pāṇasantāraṇatthāya,</i></a><br>
<a><i>piṇḍāya vicarāmahaṃ;</i></a><br>
<a><i>Na te dhammakathākālo’,</i></a><br>
<a><i>iccāha munisattamo.</i></a></p>
<p><a data-ref="sc29, ms20Ap1_7163, msdiv206"><i>Tadā punappunaṃ buddhaṃ,</i></a><br>
<a><i>āyāciṃ dhammalālaso;</i></a><br>
<a><i>Yo me dhammamadesesi,</i></a><br>
<a><i>gambhīraṃ suññataṃ padaṃ.</i></a></p>
<p><a data-ref="sc30, ms20Ap1_7164, msdiv207"><i>Tassa dhammaṃ suṇitvāna,</i></a><br>
<a><i>pāpuṇiṃ āsavakkhayaṃ;</i></a><br>
<a><i>Parikkhīṇāyuko santo,</i></a><br>
<a><i>aho satthānukampako.</i></a></p>
<p><a data-ref="sc31, ms20Ap1_7165, msdiv208"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc32, ms20Ap1_7166, msdiv209"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc33, ms20Ap1_7167, msdiv210"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc34, ms20Ap1_7168, msdiv211"><i>Evaṃ thero viyākāsi,</i></a><br>
<a><i>bāhiyo dārucīriyo;</i></a><br>
<a><i>Saṅkārakūṭe patito,</i></a><br>
<a><i>bhūtāviṭṭhāya gāviyā.</i></a></p>
<p><a data-ref="sc35, ms20Ap1_7169, msdiv212"><i>Attano pubbacariyaṃ,</i></a><br>
<a><i>kittayitvā mahāmati;</i></a><br>
<a data-var="thero → vīro (bj, pts-vp-pli1); dhīro (sya1ed, sya2ed)"><i>Parinibbāyi so thero,</i></a><br>
<a><i>sāvatthiyaṃ puruttame.</i></a></p>
<p><a data-ref="sc36, ms20Ap1_7170, msdiv213"><i>Nagarā nikkhamanto taṃ,</i></a><br>
<a><i>disvāna isisattamo;</i></a><br>
<a><i>Dārucīradharaṃ dhīraṃ,</i></a><br>
<a><i>bāhiyaṃ bāhitāgamaṃ.</i></a></p>
<p><a data-ref="sc37, ms20Ap1_7171, msdiv214"><i>Bhūmiyaṃ patitaṃ dantaṃ,</i></a><br>
<a><i>indaketūva pātitaṃ;</i></a><br>
<a data-var="Gatāyuṃ sukkhakilesaṃ → gatāyusaṃ gataklesaṃ (bj); gatāyusaṃ gataklesañ (pts-vp-pli1); tadāyu saṅkatālesaṃ (mr)"><i>Gatāyuṃ sukkhakilesaṃ,</i></a><br>
<a><i>jinasāsanakārakaṃ.</i></a></p>
<p><a data-ref="sc38, ms20Ap1_7172, msdiv215"><i>Tato āmantayī satthā,</i></a><br>
<a><i>sāvake sāsane rate;</i></a><br>
<a data-var="netvā → hutvā (sya1ed, sya2ed, pts-vp-pli1, mr)"><i>‘Gaṇhatha netvā jhāpetha,</i></a><br>
<a><i>tanuṃ sabrahmacārino.</i></a></p>
<p><a data-ref="sc39, ms20Ap1_7173, msdiv216"><i>Thūpaṃ karotha pūjetha,</i></a><br>
<a><i>nibbuto so mahāmati;</i></a><br>
<a><i>Khippābhiññānamesaggo,</i></a><br>
<a><i>sāvako me vacokaro.</i></a></p>
<p><a data-ref="sc40, ms20Ap1_7174, msdiv217"><i>Sahassamapi ce gāthā,</i></a><br>
<a><i>anatthapadasañhitā;</i></a><br>
<a><i>Ekaṃ gāthāpadaṃ seyyo,</i></a><br>
<a><i>yaṃ sutvā upasammati.</i></a></p>
<p><a data-ref="sc41, ms20Ap1_7175, msdiv218"><i>Yattha āpo ca pathavī,</i></a><br>
<a><i>tejo vāyo na gādhati;</i></a><br>
<a><i>Na tattha sukkā jotanti,</i></a><br>
<a><i>ādicco na pakāsati.</i></a></p>
<p><a data-ref="sc42, ms20Ap1_7176, msdiv219"><i>Na tattha candimā bhāti,</i></a><br>
<a><i>tamo tattha na vijjati;</i></a><br>
<a><i>Yadā ca attanā vedi,</i></a><br>
<a><i>munimonena brāhmaṇo.</i></a></p>
<p><a data-ref="sc43, ms20Ap1_7177, msdiv220"><i>Atha rūpā arūpā ca,</i></a><br>
<a><i>sukhadukkhā vimuccati’;</i></a><br>
<a><i>Iccevaṃ abhaṇī nātho,</i></a><br>
<a><i>tilokasaraṇo muni”.</i></a></p>
</blockquote>
<p><a data-ref="sc44, ms20Ap1_7178"><i>Itthaṃ sudaṃ āyasmā bāhiyo thero imā gāthāyo abhāsitthāti.</i></a></p>
<p class="endsutta"><a data-ref="sc45, ms20Ap1_7179"><i>Bāhiyattherassāpadānaṃ chaṭṭhaṃ.</i></a></p>
</article>
</section>
</div>
</body>
</html>
