<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap530">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Tiṇadāyakavagga</i></a></p>
<h1><a><i>8. Bodhisammajjakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_6859, msdiv48"><i>“Ahaṃ pure bodhipattaṃ,</i></a><br>
<a><i>ujjhitaṃ cetiyaṅgaṇe;</i></a><br>
<a><i>Taṃ gahetvāna chaḍḍesiṃ,</i></a><br>
<a><i>alabhiṃ vīsatīguṇe.</i></a></p>
<p><a data-ref="sc2, ms20Ap1_6860, msdiv49"><i>Tassa kammassa tejena,</i></a><br>
<a><i>saṃsaranto bhavābhave;</i></a><br>
<a><i>Duve bhave saṃsarāmi,</i></a><br>
<a><i>devatte cāpi mānuse.</i></a></p>
<p><a data-ref="sc3, ms20Ap1_6861, msdiv50"><i>Devalokā cavitvāna,</i></a><br>
<a><i>āgantvā mānusaṃ bhavaṃ;</i></a><br>
<a><i>Duve kule pajāyāmi,</i></a><br>
<a><i>khattiye cāpi brāhmaṇe.</i></a></p>
<p><a data-ref="sc4, ms20Ap1_6862, msdiv51"><i>Aṅgapaccaṅgasampanno,</i></a><br>
<a><i>ārohapariṇāhavā;</i></a><br>
<a><i>Abhirūpo suci homi,</i></a><br>
<a><i>sampuṇṇaṅgo anūnako.</i></a></p>
<p><a data-ref="sc5, ms20Ap1_6863, msdiv52"><i>Devaloke manusse vā,</i></a><br>
<a><i>jāto vā yattha katthaci;</i></a><br>
<a><i>Bhave suvaṇṇavaṇṇo ca,</i></a><br>
<a><i>uttattakanakūpamo.</i></a></p>
<p><a data-var="maddavā sniddhā → mudu maddavā siniddhā (sya1ed, sya2ed); mudukā maddavā niddhā (pts-vp-pli1)" data-ref="sc6, pts-vp-pli2.458, ms20Ap1_6864, msdiv53"><i>Mudukā maddavā sniddhā,</i></a><br>
<a><i>sukhumā sukumārikā;</i></a><br>
<a><i>Chavi me sabbadā hoti,</i></a><br>
<a><i>bodhipatte suchaḍḍite.</i></a></p>
<p><a data-ref="sc7, ms20Ap1_6865, msdiv54"><i>Yato kutoci gatīsu,</i></a><br>
<a><i>sarīre samudāgate;</i></a><br>
<a><i>Na limpati rajojallaṃ,</i></a><br>
<a><i>vipāko pattachaḍḍite.</i></a></p>
<p><a data-ref="sc8, ms20Ap1_6866, msdiv55"><i>Uṇhe vātātape tassa,</i></a><br>
<a><i>aggitāpena vā pana;</i></a><br>
<a><i>Gatte sedā na muccanti,</i></a><br>
<a><i>vipāko pattachaḍḍite.</i></a></p>
<p><a data-ref="sc9, ms20Ap1_6867, msdiv56"><i>Kuṭṭhaṃ gaṇḍo kilāso ca,</i></a><br>
<a><i>tilakā piḷakā tathā;</i></a><br>
<a><i>Na honti kāye daddu ca,</i></a><br>
<a><i>vipāko pattachaḍḍite.</i></a></p>
<p><a data-ref="sc10, ms20Ap1_6868, msdiv57"><i>Aparampi guṇaṃ tassa,</i></a><br>
<a><i>nibbattati bhavābhave;</i></a><br>
<a><i>Rogā na honti kāyasmiṃ,</i></a><br>
<a><i>vipāko pattachaḍḍite.</i></a></p>
<p><a data-ref="sc11, ms20Ap1_6869, msdiv58"><i>Aparampi guṇaṃ tassa,</i></a><br>
<a><i>nibbattati bhavābhave;</i></a><br>
<a><i>Na hoti cittajā pīḷā,</i></a><br>
<a><i>vipāko pattachaḍḍite.</i></a></p>
<p><a data-ref="sc12, ms20Ap1_6870, msdiv59"><i>Aparampi guṇaṃ tassa,</i></a><br>
<a><i>nibbattati bhavābhave;</i></a><br>
<a><i>Amittā na bhavantassa,</i></a><br>
<a><i>vipāko pattachaḍḍite.</i></a></p>
<p><a data-ref="sc13, ms20Ap1_6871, msdiv60"><i>Aparampi guṇaṃ tassa,</i></a><br>
<a><i>nibbattati bhavābhave;</i></a><br>
<a><i>Anūnabhogo bhavati,</i></a><br>
<a><i>vipāko pattachaḍḍite.</i></a></p>
<p><a data-ref="sc14, ms20Ap1_6872, msdiv61"><i>Aparampi guṇaṃ tassa,</i></a><br>
<a><i>nibbattati bhavābhave;</i></a><br>
<a><i>Aggirājūhi corehi,</i></a><br>
<a><i>na hoti udake bhayaṃ.</i></a></p>
<p><a data-ref="sc15, ms20Ap1_6873, msdiv62"><i>Aparampi guṇaṃ tassa,</i></a><br>
<a><i>nibbattati bhavābhave;</i></a><br>
<a><i>Dāsidāsā anucarā,</i></a><br>
<a><i>honti cittānuvattakā.</i></a></p>
<p><a data-ref="sc16, ms20Ap1_6874, msdiv63"><i>Yamhi āyuppamāṇamhi,</i></a><br>
<a><i>jāyate mānuse bhave;</i></a><br>
<a><i>Tato na hāyate āyu,</i></a><br>
<a><i>tiṭṭhate yāvatāyukaṃ.</i></a></p>
<p><a data-var="bāhirā → bahirā ca (bj); bahicarā (pts-vp-pli1, mr)" data-ref="sc17, ms20Ap1_6875, msdiv64"><i>Abbhantarā ca bāhirā,</i></a><br>
<a><i>negamā ca saraṭṭhakā;</i></a><br>
<a><i>Nuyuttā honti sabbepi,</i></a><br>
<a><i>vuddhikāmā sukhicchakā.</i></a></p>
<p><a data-ref="sc18, ms20Ap1_6876, msdiv65"><i>Bhogavā yasavā homi,</i></a><br>
<a><i>sirimā ñātipakkhavā;</i></a><br>
<a><i>Apetabhayasantāso,</i></a><br>
<a><i>bhavehaṃ sabbato bhave.</i></a></p>
<p><a data-ref="sc19, ms20Ap1_6877, msdiv66"><i>Devā manussā asurā,</i></a><br>
<a><i>gandhabbā yakkharakkhasā;</i></a><br>
<a><i>Sabbe te parirakkhanti,</i></a><br>
<a><i>bhave saṃsarato sadā.</i></a></p>
<p><a data-ref="sc20, ms20Ap1_6878, msdiv67"><i>Devaloke manusse ca,</i></a><br>
<a><i>anubhotvā ubho yase;</i></a><br>
<a><i>Avasāne ca nibbānaṃ,</i></a><br>
<a><i>sivaṃ patto anuttaraṃ.</i></a></p>
<p><a data-ref="sc21, ms20Ap1_6879, msdiv68"><i>Sambuddhamuddisitvāna,</i></a><br>
<a><i>bodhiṃ vā tassa satthuno;</i></a><br>
<a><i>Yo puññaṃ pasave poso,</i></a><br>
<a><i>tassa kiṃ nāma dullabhaṃ.</i></a></p>
<p><a data-ref="sc22, pts-vp-pli2.459, ms20Ap1_6880, msdiv69"><i>Magge phale āgame ca,</i></a><br>
<a><i>jhānābhiññāguṇesu ca;</i></a><br>
<a><i>Aññesaṃ adhiko hutvā,</i></a><br>
<a><i>nibbāyāmi anāsavo.</i></a></p>
<p><a data-ref="sc23, ms20Ap1_6881, msdiv70"><i>Purehaṃ bodhiyā pattaṃ,</i></a><br>
<a><i>chaḍḍetvā haṭṭhamānaso;</i></a><br>
<a><i>Imehi vīsataṅgehi,</i></a><br>
<a><i>samaṅgī homi sabbadā.</i></a></p>
<p><a data-ref="sc24, ms20Ap1_6882, msdiv71"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc25, ms20Ap1_6883, msdiv72"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc26, ms20Ap1_6884, msdiv73"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc27, ms20Ap1_6885"><i>Itthaṃ sudaṃ āyasmā bodhisammajjako thero imā gāthāyo abhāsitthāti.</i></a></p>
<p class="endsutta"><a data-ref="sc28, ms20Ap1_6886"><i>Bodhisammajjakattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
