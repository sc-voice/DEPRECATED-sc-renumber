<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap420">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddālivagga</i></a></p>
<h1><a><i>8. Yāgudāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_5412, msdiv149"><i>“Atithiṃ me gahetvāna,</i></a><br>
<a><i>agacchiṃ gāmakaṃ tadā;</i></a><br>
<a><i>Sampuṇṇanadikaṃ disvā,</i></a><br>
<a><i>saṃghārāmaṃ upāgamiṃ.</i></a></p>
<p><a data-ref="sc2, ms20Ap1_5413, msdiv150"><i>Āraññakā dhutadharā,</i></a><br>
<a><i>jhāyino lūkhacīvarā;</i></a><br>
<a><i>Vivekābhiratā dhīrā,</i></a><br>
<a><i>saṃghārāme vasanti te.</i></a></p>
<p><a data-ref="sc3, ms20Ap1_5414, msdiv151"><i>Gati tesaṃ upacchinnā,</i></a><br>
<a><i>suvimuttāna tādinaṃ;</i></a><br>
<a><i>Piṇḍāya te na gacchanti,</i></a><br>
<a data-var="oruddhanaditāya hi → oruddhanadikāyatiṃ (sya1ed, sya2ed); oruddhanadikā yadi (pts-vp-pli1)"><i>oruddhanaditāya hi.</i></a></p>
<p><a data-ref="sc4, ms20Ap1_5415, msdiv152"><i>Pasannacitto sumano,</i></a><br>
<a><i>vedajāto katañjalī;</i></a><br>
<a><i>Taṇḍulaṃ me gahetvāna,</i></a><br>
<a><i>yāgudānaṃ adāsahaṃ.</i></a></p>
<p><a data-ref="sc5, ms20Ap1_5416, msdiv153"><i>Pañcannaṃ yāguṃ datvāna,</i></a><br>
<a><i>pasanno sehi pāṇibhi;</i></a><br>
<a><i>Sakakammābhiraddhohaṃ,</i></a><br>
<a><i>tāvatiṃsamagacchahaṃ.</i></a></p>
<p><a data-ref="sc6, ms20Ap1_5417, msdiv154"><i>Maṇimayañca me byamhaṃ,</i></a><br>
<a><i>nibbatti tidase gaṇe;</i></a><br>
<a><i>Nārīgaṇehi sahito,</i></a><br>
<a><i>modāmi byamhamuttame.</i></a></p>
<p><a data-ref="sc7, ms20Ap1_5418, msdiv155"><i>Tettiṃsakkhattuṃ devindo,</i></a><br>
<a><i>devarajjamakārayiṃ;</i></a><br>
<a><i>Tiṃsakkhattuṃ cakkavattī,</i></a><br>
<a><i>mahārajjamakārayiṃ.</i></a></p>
<p><a data-ref="sc8, ms20Ap1_5419, msdiv156"><i>Padesarajjaṃ vipulaṃ,</i></a><br>
<a><i>gaṇanāto asaṅkhiyaṃ;</i></a><br>
<a><i>Devaloke manusse vā,</i></a><br>
<a data-var="sayaṃ → yasaṃ (bj, sya1ed, sya2ed, pts-vp-pli1)"><i>anubhotvā sayaṃ ahaṃ.</i></a></p>
<p><a data-ref="sc9, ms20Ap1_5420, msdiv157"><i>Pacchime bhave sampatte,</i></a><br>
<a><i>pabbajiṃ anagāriyaṃ;</i></a><br>
<a><i>Saha oropite kese,</i></a><br>
<a><i>sabbaṃ sampaṭivijjhahaṃ.</i></a></p>
<p><a data-ref="sc10, ms20Ap1_5421, msdiv158"><i>Khayato vayato cāpi,</i></a><br>
<a><i>sammasanto kaḷevaraṃ;</i></a><br>
<a><i>Pure sikkhāpadādānā,</i></a><br>
<a><i>arahattamapāpuṇiṃ.</i></a></p>
<p><a data-ref="sc11, pts-vp-pli2.376, ms20Ap1_5422, msdiv159"><i>Sudinnaṃ me dānavaraṃ,</i></a><br>
<a><i>vāṇijjaṃ sampayojitaṃ;</i></a><br>
<a><i>Teneva yāgudānena,</i></a><br>
<a><i>pattomhi acalaṃ padaṃ.</i></a></p>
<p><a data-ref="sc12, ms20Ap1_5423, msdiv160"><i>Sokaṃ pariddavaṃ byādhiṃ,</i></a><br>
<a><i>darathaṃ cittatāpanaṃ;</i></a><br>
<a><i>Nābhijānāmi uppannaṃ,</i></a><br>
<a><i>yāgudānassidaṃ phalaṃ.</i></a></p>
<p><a data-ref="sc13, ms20Ap1_5424, msdiv161"><i>Yāguṃ saṃghassa datvāna,</i></a><br>
<a><i>puññakkhette anuttare;</i></a><br>
<a><i>Pañcānisaṃse anubhomi,</i></a><br>
<a><i>aho yāgusuyiṭṭhatā.</i></a></p>
<p><a data-ref="sc14, ms20Ap1_5425, msdiv162"><i>Abyādhitā rūpavatā,</i></a><br>
<a data-var="dhammanisantitā → dhammaṃ nibujjhitā (sya1ed, sya2ed)"><i>khippaṃ dhammanisantitā;</i></a><br>
<a><i>Lābhitā annapānassa,</i></a><br>
<a><i>āyu pañcamakaṃ mama.</i></a></p>
<p><a data-ref="sc15, ms20Ap1_5426, msdiv163"><i>Yo koci vedaṃ janayaṃ,</i></a><br>
<a><i>saṃghe yāguṃ dadeyya so;</i></a><br>
<a><i>Imāni pañca ṭhānāni,</i></a><br>
<a><i>paṭigaṇheyya paṇḍito.</i></a></p>
<p><a data-ref="sc16, ms20Ap1_5427, msdiv164"><i>Karaṇīyaṃ kataṃ sabbaṃ,</i></a><br>
<a><i>bhavā ugghāṭitā mayā;</i></a><br>
<a><i>Sabbāsavā parikkhīṇā,</i></a><br>
<a><i>natthi dāni punabbhavo.</i></a></p>
<p><a data-ref="sc17, ms20Ap1_5428, msdiv165"><i>So ahaṃ vicarissāmi,</i></a><br>
<a><i>gāmā gāmaṃ purā puraṃ;</i></a><br>
<a><i>Namassamāno sambuddhaṃ,</i></a><br>
<a><i>dhammassa ca sudhammataṃ.</i></a></p>
<p><a data-ref="sc18, ms20Ap1_5429, msdiv166"><i>Tiṃsakappasahassamhi,</i></a><br>
<a><i>yaṃ dānamadadiṃ tadā;</i></a><br>
<a><i>Duggatiṃ nābhijānāmi,</i></a><br>
<a><i>yāgudānassidaṃ phalaṃ.</i></a></p>
<p><a data-ref="sc19, ms20Ap1_5430, msdiv167"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc20, ms20Ap1_5431, msdiv168"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc21, ms20Ap1_5432, msdiv169"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc22, ms20Ap1_5433"><i>Itthaṃ sudaṃ āyasmā yāgudāyako thero imā gāthāyo abhāsitthāti.</i></a></p>
<p class="endsutta"><a data-ref="sc23, ms20Ap1_5434"><i>Yāgudāyakattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
