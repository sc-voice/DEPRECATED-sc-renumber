<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap549">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Bhaddiyavagga</i></a></p>
<h1><a><i>7. Abhayattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_7541, msdiv195"><i>“Padumuttaro nāma jino,</i></a><br>
<a><i>sabbadhammesu cakkhumā;</i></a><br>
<a><i>Ito satasahassamhi,</i></a><br>
<a><i>kappe uppajji nāyako.</i></a></p>
<p><a data-ref="sc2, ms20Ap1_7542, msdiv196"><i>Saraṇagamane kiñci,</i></a><br>
<a><i>nivesesi tathāgato;</i></a><br>
<a><i>Kiñci sīle nivesesi,</i></a><br>
<a><i>dasakammapathuttame.</i></a></p>
<p><a data-ref="sc3, ms20Ap1_7543, msdiv197"><i>Deti kassaci so vīro,</i></a><br>
<a><i>sāmaññaphalamuttamaṃ;</i></a><br>
<a><i>Samāpattī tathā aṭṭha,</i></a><br>
<a data-var="pavecchati → pavacchati (csp1ed)"><i>tisso vijjā pavecchati.</i></a></p>
<p><a data-ref="sc4, ms20Ap1_7544, msdiv198"><i>Chaḷabhiññāsu yojesi,</i></a><br>
<a><i>kiñci sattaṃ naruttamo;</i></a><br>
<a><i>Deti kassaci nātho so,</i></a><br>
<a><i>catasso paṭisambhidā.</i></a></p>
<p><a data-ref="sc5, ms20Ap1_7545, msdiv199"><i>Bodhaneyyaṃ pajaṃ disvā,</i></a><br>
<a data-var="asaṅkheyyampi yojanaṃ → asaṅkheyyepi yojane (bj, sya1ed, sya2ed, pts-vp-pli1)"><i>asaṅkheyyampi yojanaṃ;</i></a><br>
<a><i>Khaṇena upagantvāna,</i></a><br>
<a><i>vineti narasārathi.</i></a></p>
<p><a data-ref="sc6, ms20Ap1_7546, msdiv200"><i>Tadāhaṃ haṃsavatiyaṃ,</i></a><br>
<a><i>ahosiṃ brāhmaṇatrajo;</i></a><br>
<a><i>Pāragū sabbavedānaṃ,</i></a><br>
<a><i>veyyākaraṇasammato.</i></a></p>
<p><a data-ref="sc7, ms20Ap1_7547, msdiv201"><i>Niruttiyā ca kusalo,</i></a><br>
<a><i>nighaṇḍumhi visārado;</i></a><br>
<a><i>Padako keṭubhavidū,</i></a><br>
<a><i>chandovicitikovido.</i></a></p>
<p><a data-ref="sc8, ms20Ap1_7548, msdiv202"><i>Jaṅghāvihāraṃ vicaraṃ,</i></a><br>
<a><i>haṃsārāmamupeccahaṃ;</i></a><br>
<a data-var="varadaṃ → vadataṃ (bj, pts-vp-pli1); pavaraṃ (sya1ed, sya2ed)"><i>Addasaṃ varadaṃ seṭṭhaṃ,</i></a><br>
<a><i>mahājanapurakkhataṃ.</i></a></p>
<p><a data-ref="sc9, ms20Ap1_7549, msdiv203"><i>Desentaṃ virajaṃ dhammaṃ,</i></a><br>
<a><i>paccanīkamatī ahaṃ;</i></a><br>
<a><i>Upetvā tassa kalyāṇaṃ,</i></a><br>
<a data-var="sutvāna vimalaṃ ahaṃ → sutvāna vimalānahaṃ (bj, sya1ed, sya2ed, pts-vp-pli1)"><i>sutvāna vimalaṃ ahaṃ.</i></a></p>
<p><a data-ref="sc10, pts-vp-pli2.503, ms20Ap1_7550, msdiv204"><i>Byāhataṃ punaruttaṃ vā,</i></a><br>
<a><i>apatthaṃ vā niratthakaṃ;</i></a><br>
<a><i>Nāddasaṃ tassa munino,</i></a><br>
<a><i>tato pabbajito ahaṃ.</i></a></p>
<p><a data-ref="sc11, ms20Ap1_7551, msdiv205"><i>Nacireneva kālena,</i></a><br>
<a><i>sabbasattavisārado;</i></a><br>
<a><i>Nipuṇo buddhavacane,</i></a><br>
<a><i>ahosiṃ guṇisammato.</i></a></p>
<p><a data-ref="sc12, ms20Ap1_7552, msdiv206"><i>Tadā catasso gāthāyo,</i></a><br>
<a><i>ganthayitvā subyañjanā;</i></a><br>
<a><i>Santhavitvā tilokaggaṃ,</i></a><br>
<a><i>desayissaṃ dine dine.</i></a></p>
<p><a data-ref="sc13, ms20Ap1_7553, msdiv207"><i>‘Virattosi mahāvīro,</i></a><br>
<a><i>saṃsāre sabhaye vasaṃ;</i></a><br>
<a><i>Karuṇāya na nibbāyi,</i></a><br>
<a><i>tato kāruṇiko muni.</i></a></p>
<p><a data-ref="sc14, ms20Ap1_7554, msdiv208"><i>Puthujjano vayo santo,</i></a><br>
<a><i>na kilesavaso ahu;</i></a><br>
<a><i>Sampajāno satiyutto,</i></a><br>
<a><i>tasmā eso acintiyo.</i></a></p>
<p><a data-ref="sc15, ms20Ap1_7555, msdiv209"><i>Dubbalāni kilesāni,</i></a><br>
<a><i>yassāsayagatāni me;</i></a><br>
<a><i>Ñāṇaggiparidaḍḍhāni,</i></a><br>
<a><i>na khīyiṃsu tamabbhutaṃ.</i></a></p>
<p><a data-ref="sc16, ms20Ap1_7556, msdiv210"><i>Yo sabbalokassa garu,</i></a><br>
<a data-var="loko → loke (sya1ed, sya2ed, mr)"><i>loko yassa tathā garu;</i></a><br>
<a><i>Tathāpi lokācariyo,</i></a><br>
<a><i>loko tassānuvattako’.</i></a></p>
<p><a data-ref="sc17, ms20Ap1_7557, msdiv211"><i>Evamādīhi sambuddhaṃ,</i></a><br>
<a><i>kittayaṃ dhammadesanaṃ;</i></a><br>
<a><i>Yāvajīvaṃ karitvāna,</i></a><br>
<a><i>gato saggaṃ tato cuto.</i></a></p>
<p><a data-ref="sc18, ms20Ap1_7558, msdiv212"><i>Satasahassito kappe,</i></a><br>
<a><i>yaṃ buddhamabhikittayiṃ;</i></a><br>
<a><i>Duggatiṃ nābhijānāmi,</i></a><br>
<a><i>kittanāya idaṃ phalaṃ.</i></a></p>
<p><a data-ref="sc19, ms20Ap1_7559, msdiv213"><i>Devaloke mahārajjaṃ,</i></a><br>
<a data-var="kañcanagghiyaṃ → rajjaṃ pādesikaṃ ca yaṃ (bj); dibbānubhosahantadā (sya1ed, sya2ed); rajjapādesikañ ca yaṃ (pts-vp-pli1)"><i>pādesiṃ kañcanagghiyaṃ;</i></a><br>
<a><i>Cakkavattī mahārajjaṃ,</i></a><br>
<a><i>bahusonubhaviṃ ahaṃ.</i></a></p>
<p><a data-ref="sc20, ms20Ap1_7560, msdiv214"><i>Duve bhave pajāyāmi,</i></a><br>
<a><i>devatte atha mānuse;</i></a><br>
<a><i>Aññaṃ gatiṃ na jānāmi,</i></a><br>
<a><i>kittanāya idaṃ phalaṃ.</i></a></p>
<p><a data-ref="sc21, ms20Ap1_7561, msdiv215"><i>Duve kule pajāyāmi,</i></a><br>
<a><i>khattiye atha brāhmaṇe;</i></a><br>
<a><i>Nīce kule na jāyāmi,</i></a><br>
<a><i>kittanāya idaṃ phalaṃ.</i></a></p>
<p><a data-ref="sc22, ms20Ap1_7562, msdiv216"><i>Pacchime ca bhave dāni,</i></a><br>
<a><i>giribbajapuruttame;</i></a><br>
<a><i>Raññohaṃ bimbisārassa,</i></a><br>
<a><i>putto nāmena cābhayo.</i></a></p>
<p><a data-ref="sc23, ms20Ap1_7563, msdiv217"><i>Pāpamittavasaṃ gantvā,</i></a><br>
<a><i>nigaṇṭhena vimohito;</i></a><br>
<a><i>Pesito nāṭaputtena,</i></a><br>
<a><i>buddhaseṭṭhamupeccahaṃ.</i></a></p>
<p><a data-ref="sc24, pts-vp-pli2.504, ms20Ap1_7564, msdiv218"><i>Pucchitvā nipuṇaṃ pañhaṃ,</i></a><br>
<a><i>sutvā byākaraṇuttamaṃ;</i></a><br>
<a><i>Pabbajitvāna naciraṃ,</i></a><br>
<a><i>arahattamapāpuṇiṃ.</i></a></p>
<p><a data-ref="sc25, ms20Ap1_7565, msdiv219"><i>Kittayitvā jinavaraṃ,</i></a><br>
<a><i>kittito homi sabbadā;</i></a><br>
<a><i>Sugandhadehavadano,</i></a><br>
<a><i>āsiṃ sukhasamappito.</i></a></p>
<p><a data-ref="sc26, ms20Ap1_7566, msdiv220"><i>Tikkhahāsalahupañño,</i></a><br>
<a><i>mahāpañño tathevahaṃ;</i></a><br>
<a><i>Vicittapaṭibhāno ca,</i></a><br>
<a><i>tassa kammassa vāhasā.</i></a></p>
<p><a data-ref="sc27, ms20Ap1_7567, msdiv221"><i>Abhitthavitvā padumuttarāhaṃ,</i></a><br>
<a><i>Pasannacitto asamaṃ sayambhuṃ;</i></a><br>
<a><i>Na gacchi kappāni apāyabhūmiṃ,</i></a><br>
<a><i>Sataṃsahassāni balena tassa.</i></a></p>
<p><a data-ref="sc28, ms20Ap1_7568, msdiv222"><i>Kilesā jhāpitā mayhaṃ,</i></a><br>
<a><i>…pe…</i></a><br>
<a><i>viharāmi anāsavo.</i></a></p>
<p><a data-ref="sc29, ms20Ap1_7569, msdiv223"><i>Svāgataṃ vata me āsi,</i></a><br>
<a><i>…pe…</i></a><br>
<a><i>kataṃ buddhassa sāsanaṃ.</i></a></p>
<p><a data-ref="sc30, ms20Ap1_7570, msdiv224"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc31, ms20Ap1_7571"><i>Itthaṃ sudaṃ āyasmā abhayo thero imā gāthāyo abhāsitthāti.</i></a></p>
<p class="endsutta"><a data-ref="sc32, ms20Ap1_7572"><i>Abhayattherassāpadānaṃ sattamaṃ.</i></a></p>
</article>
</section>
</div>
</body>
</html>
