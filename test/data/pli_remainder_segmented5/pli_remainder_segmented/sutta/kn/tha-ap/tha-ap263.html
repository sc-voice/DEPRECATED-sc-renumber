<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap263">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Padumukkhipavagga</i></a></p>
<h1><a><i>1. Ākāsukkhipiyattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_3158, msdiv1"><i>“Suvaṇṇavaṇṇaṃ siddhatthaṃ,</i></a><br>
<a><i>Gacchantaṃ antarāpaṇe;</i></a><br>
<a><i>Jalajagge duve gayha,</i></a><br>
<a><i>Upāgacchiṃ narāsabhaṃ.</i></a></p>
<p><a data-ref="sc2, ms20Ap1_3159, msdiv2"><i>Ekañca pupphaṃ pādesu,</i></a><br>
<a><i>buddhaseṭṭhassa nikkhipiṃ;</i></a><br>
<a><i>Ekañca pupphaṃ paggayha,</i></a><br>
<a><i>ākāse ukkhipiṃ ahaṃ.</i></a></p>
<p><a data-ref="sc3, ms20Ap1_3160, msdiv3"><i>Catunnavutito kappe,</i></a><br>
<a><i>yaṃ pupphamabhiropayiṃ;</i></a><br>
<a><i>Duggatiṃ nābhijānāmi,</i></a><br>
<a><i>pupphadānassidaṃ phalaṃ.</i></a></p>
<p><a data-ref="sc4, ms20Ap1_3161, msdiv4"><i>Ito chattiṃsakappamhi,</i></a><br>
<a><i>eko āsiṃ mahīpati;</i></a><br>
<a><i>Antalikkhakaro nāma,</i></a><br>
<a><i>cakkavattī mahabbalo.</i></a></p>
<p><a data-ref="sc5, ms20Ap1_3162, msdiv5"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc6, ms20Ap1_3163"><i>Itthaṃ sudaṃ āyasmā ākāsukkhipiyo thero imā gāthāyo abhāsitthāti.</i></a></p>
<p class="endsutta"><a data-ref="sc7, ms20Ap1_3164"><i>Ākāsukkhipiyattherassāpadānaṃ paṭhamaṃ.</i></a></p>
</article>
</section>
</div>
</body>
</html>
