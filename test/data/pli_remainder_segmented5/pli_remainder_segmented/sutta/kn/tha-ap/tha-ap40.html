<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap40">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Kuṇḍadhānavagga</i></a></p>
<h1><a data-var="8 Āyāgadāyakattheraapadāna → āyātadāyakattherāpadānaṃ (sya1ed, sya2ed)"><i>8 Āyāgadāyakattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_1180, msdiv94"><i>“Nibbute lokanāthamhi,</i></a><br>
<a><i>sikhimhi vadataṃ vare;</i></a><br>
<a><i>Haṭṭho haṭṭhena cittena,</i></a><br>
<a><i>avandiṃ thūpamuttamaṃ.</i></a></p>
<p><a data-ref="sc2, ms20Ap1_1181, msdiv95"><i>Vaḍḍhakīhi kathāpetvā,</i></a><br>
<a><i>mūlaṃ datvānahaṃ tadā;</i></a><br>
<a><i>Haṭṭho haṭṭhena cittena,</i></a><br>
<a><i>āyāgaṃ kārapesahaṃ.</i></a></p>
<p><a data-ref="sc3, ms20Ap1_1182, msdiv96"><i>Aṭṭha kappāni devesu,</i></a><br>
<a data-var="abbokiṇṇaṃ → abbocchinnaṃ (bj); avokiṇṇaṃ (sya1ed, sya2ed); abbhocchinnaṃ (pts-vp-pli1)"><i>abbokiṇṇaṃ vasiṃ ahaṃ;</i></a><br>
<a><i>Avasesesu kappesu,</i></a><br>
<a><i>vokiṇṇaṃ saṃsariṃ ahaṃ.</i></a></p>
<p><a data-ref="sc4, ms20Ap1_1183, msdiv97"><i>Kāye visaṃ na kamati,</i></a><br>
<a><i>satthāni na ca hanti me;</i></a><br>
<a><i>Udakehaṃ na miyyāmi,</i></a><br>
<a data-var="āyāgassa → āyātassa (sya1ed, sya2ed)"><i>āyāgassa idaṃ phalaṃ.</i></a></p>
<p><a data-ref="sc5, ms20Ap1_1184, msdiv98"><i>Yadicchāmi ahaṃ vassaṃ,</i></a><br>
<a><i>mahāmegho pavassati;</i></a><br>
<a><i>Devāpi me vasaṃ enti,</i></a><br>
<a><i>puññakammassidaṃ phalaṃ.</i></a></p>
<p><a data-ref="sc6, ms20Ap1_1185, msdiv99"><i>Sattaratanasampanno,</i></a><br>
<a><i>tiṃsakkhattuṃ ahosahaṃ;</i></a><br>
<a><i>Na maṃ kecāvajānanti,</i></a><br>
<a><i>puññakammassidaṃ phalaṃ.</i></a></p>
<p><a data-ref="sc7, pts-vp-pli1.90, ms20Ap1_1186, msdiv100"><i>Ekattiṃse ito kappe,</i></a><br>
<a><i>āyāgaṃ yamakārayiṃ;</i></a><br>
<a><i>Duggatiṃ nābhijānāmi,</i></a><br>
<a><i>āyāgassa idaṃ phalaṃ.</i></a></p>
<p><a data-ref="sc8, ms20Ap1_1187, msdiv101"><i>Paṭisambhidā catasso,</i></a><br>
<a><i>…pe…</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-var="āyāgadāyako → āyātadāyako (sya1ed, sya2ed); āyāgodāyako (pts-vp-pli1)" data-ref="sc9, ms20Ap1_1188"><i>Itthaṃ sudaṃ āyasmā āyāgadāyako thero imā gāthāyo abhāsitthāti.</i></a></p>
<p class="endsutta"><a data-ref="sc10, ms20Ap1_1189"><i>Āyāgadāyakattherassāpadānaṃ aṭṭhamaṃ.</i></a></p>
</article>
</section>
</div>
</body>
</html>
