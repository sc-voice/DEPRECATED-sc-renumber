<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="tha-ap6">
<article>
<div class="hgroup">
<p class="division"><a><i>Therāpadāna</i></a></p>
<p><a><i>Buddhavagga</i></a></p>
<h1><a><i>6. Anuruddhattheraapadāna</i></a></h1>
</div>
<blockquote class="gatha">
<p><a data-ref="sc1, ms20Ap1_434, msdiv421"><i>“Sumedhaṃ bhagavantāhaṃ,</i></a><br>
<a><i>lokajeṭṭhaṃ narāsabhaṃ;</i></a><br>
<a><i>Vūpakaṭṭhaṃ viharantaṃ,</i></a><br>
<a><i>addasaṃ lokanāyakaṃ.</i></a></p>
<p><a data-ref="sc2, ms20Ap1_435, msdiv422"><i>Upagantvāna sambuddhaṃ,</i></a><br>
<a><i>sumedhaṃ lokanāyakaṃ;</i></a><br>
<a><i>Añjaliṃ paggahetvāna,</i></a><br>
<a><i>buddhaseṭṭhamayācahaṃ.</i></a></p>
<p><a data-ref="sc3, ms20Ap1_436, msdiv423"><i>Anukampa mahāvīra,</i></a><br>
<a><i>lokajeṭṭha narāsabha;</i></a><br>
<a><i>Padīpaṃ te padassāmi,</i></a><br>
<a><i>rukkhamūlamhi jhāyato.</i></a></p>
<p><a data-ref="sc4, ms20Ap1_437, msdiv424"><i>Adhivāsesi so dhīro,</i></a><br>
<a><i>sayambhū vadataṃ varo;</i></a><br>
<a><i>Dumesu vinivijjhitvā,</i></a><br>
<a><i>yantaṃ yojiyahaṃ tadā.</i></a></p>
<p><a data-ref="sc5, ms20Ap1_438, msdiv425"><i>Sahassavaṭṭiṃ pādāsiṃ,</i></a><br>
<a><i>buddhassa lokabandhuno;</i></a><br>
<a><i>Sattāhaṃ pajjalitvāna,</i></a><br>
<a><i>dīpā vūpasamiṃsu me.</i></a></p>
<p><a data-ref="sc6, ms20Ap1_439, msdiv426"><i>Tena cittappasādena,</i></a><br>
<a><i>cetanāpaṇidhīhi ca;</i></a><br>
<a><i>Jahitvā mānusaṃ dehaṃ,</i></a><br>
<a><i>vimānamupapajjahaṃ.</i></a></p>
<p><a data-ref="sc7, ms20Ap1_440, msdiv427"><i>Upapannassa devattaṃ,</i></a><br>
<a><i>byamhaṃ āsi sunimmitaṃ;</i></a><br>
<a><i>Samantato pajjalati,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc8, pts-vp-pli1.36, ms20Ap1_441, msdiv428"><i>Samantā yojanasataṃ,</i></a><br>
<a><i>virocesimahaṃ tadā;</i></a><br>
<a><i>Sabbe deve abhibhomi,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc9, ms20Ap1_442, msdiv429"><i>Tiṃsakappāni devindo,</i></a><br>
<a><i>devarajjamakārayiṃ;</i></a><br>
<a><i>Na maṃ kecītimaññanti,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc10, ms20Ap1_443, msdiv430"><i>Aṭṭhavīsatikkhattuñca,</i></a><br>
<a><i>cakkavattī ahosahaṃ;</i></a><br>
<a><i>Divā rattiñca passāmi,</i></a><br>
<a><i>samantā yojanaṃ tadā.</i></a></p>
<p><a data-ref="sc11, ms20Ap1_444, msdiv431"><i>Sahassalokaṃ ñāṇena,</i></a><br>
<a><i>passāmi satthu sāsane;</i></a><br>
<a><i>Dibbacakkhumanuppatto,</i></a><br>
<a><i>dīpadānassidaṃ phalaṃ.</i></a></p>
<p><a data-ref="sc12, ms20Ap1_445, msdiv432"><i>Sumedho nāma sambuddho,</i></a><br>
<a><i>tiṃsakappasahassito;</i></a><br>
<a><i>Tassa dīpo mayā dinno,</i></a><br>
<a><i>vippasannena cetasā.</i></a></p>
<p><a data-ref="sc13, ms20Ap1_446, msdiv433"><i>Paṭisambhidā catasso,</i></a><br>
<a><i>vimokkhāpi ca aṭṭhime;</i></a><br>
<a><i>Chaḷabhiññā sacchikatā,</i></a><br>
<a><i>kataṃ buddhassa sāsanaṃ”.</i></a></p>
</blockquote>
<p><a data-ref="sc14, ms20Ap1_447"><i>Itthaṃ sudaṃ āyasmā anuruddho thero imā gāthāyo abhāsitthāti.</i></a></p>
<p class="endsutta"><a data-ref="sc15, ms20Ap1_448"><i>Anuruddhattherassāpadānaṃ catutthaṃ.</i></a></p>
</article>
</section>
</div>
</body>
</html>
