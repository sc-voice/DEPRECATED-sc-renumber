<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="ds2.3.1">
<article>
<div class="hgroup">
<p class="division"><a><i>Dhammasaṅgaṇī</i></a></p>
<p><a><i>2 Niddesa</i></a></p>
<p><a><i>2.3 Nikkhepakaṇḍa</i></a></p>
<h1><a><i>2.3.1. Tikanikkhepa</i></a></h1>
</div>
<h2><a><i>2.3.1.1. Kusalattika</i></a></h2>
<p><a data-ref="sc1, pts-vp-pli180, ms29Dhs_1650, msdiv985"><i>Katame dhammā kusalā?</i></a> <a><i>Tīṇi kusalamūlāni—</i></a> <a><i>alobho, adoso, amoho;</i></a> <a><i>taṃsampayutto vedanākkhandho, saññākkhandho, saṅkhārakkhandho, viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā kusalā.</i></a></p>
<p><a data-ref="sc2, ms29Dhs_1651, msdiv986"><i>Katame dhammā akusalā?</i></a> <a><i>Tīṇi akusalamūlāni—</i></a> <a><i>lobho, doso, moho;</i></a> <a><i>tadekaṭṭhā ca kilesā;</i></a> <a><i>taṃsampayutto vedanākkhandho, saññākkhandho, saṅkhārakkhandho, viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā akusalā.</i></a></p>
<p><a data-ref="sc3, ms29Dhs_1652, msdiv987"><i>Katame dhammā abyākatā?</i></a> <a><i>Kusalākusalānaṃ dhammānaṃ vipākā kāmāvacarā, rūpāvacarā, arūpāvacarā, apariyāpannā;</i></a> <a><i>vedanākkhandho, saññākkhandho, saṅkhārakkhandho, viññāṇakkhandho;</i></a> <a><i>ye ca dhammā kiriyā neva kusalā nākusalā na ca kammavipākā;</i></a> <a><i>sabbañca rūpaṃ, asaṅkhatā ca dhātu—</i></a> <a><i>ime dhammā abyākatā.</i></a></p>
<h2><a><i>2.3.1.2. Vedanāttika</i></a></h2>
<p><a data-ref="sc4, ms29Dhs_1653, msdiv988"><i>Katame dhammā sukhāya vedanāya sampayuttā?</i></a> <a><i>Sukhabhūmiyaṃ kāmāvacare, rūpāvacare, apariyāpanne, sukhaṃ vedanaṃ ṭhapetvā;</i></a> <a><i>taṃsampayutto saññākkhandho, saṅkhārakkhandho, viññāṇakkhandho—</i></a> <a><i>ime dhammā sukhāya vedanāya sampayuttā.</i></a></p>
<p><a data-ref="sc5, ms29Dhs_1654, msdiv989"><i>Katame dhammā dukkhāya vedanāya sampayuttā?</i></a> <a><i>Dukkhabhūmiyaṃ kāmāvacare, dukkhaṃ vedanaṃ ṭhapetvā;</i></a> <a><i>taṃsampayutto saññākkhandho, saṅkhārakkhandho, viññāṇakkhandho—</i></a> <a><i>ime dhammā dukkhāya vedanāya sampayuttā.</i></a></p>
<p><a data-ref="sc6, ms29Dhs_1655, msdiv990"><i>Katame dhammā adukkhamasukhāya vedanāya sampayuttā?</i></a> <a><i>Adukkhamasukhabhūmiyaṃ kāmāvacare, rūpāvacare, arūpāvacare, apariyāpanne, adukkhamasukhaṃ vedanaṃ ṭhapetvā;</i></a> <a><i>taṃsampayutto saññākkhandho, saṅkhārakkhandho, viññāṇakkhandho—</i></a> <a><i>ime dhammā adukkhamasukhāya vedanāya sampayuttā.</i></a></p>
<h2><a><i>2.3.1.3. Vipākattika</i></a></h2>
<p><a data-ref="sc7, ms29Dhs_1656, msdiv991"><i>Katame dhammā vipākā?</i></a> <a><i>Kusalākusalānaṃ dhammānaṃ vipākā kāmāvacarā, rūpāvacarā, arūpāvacarā, apariyāpannā;</i></a> <a><i>vedanākkhandho …pe… viññāṇakkhandho—</i></a> <a><i>ime dhammā vipākā.</i></a></p>
<p><a data-ref="sc8, pts-vp-pli181, ms29Dhs_1657, msdiv992"><i>Katame dhammā vipākadhammadhammā?</i></a> <a><i>Kusalākusalā dhammā kāmāvacarā, rūpāvacarā, arūpāvacarā, apariyāpannā;</i></a> <a><i>vedanākkhandho …pe… viññāṇakkhandho—</i></a> <a><i>ime dhammā vipākadhammadhammā.</i></a></p>
<p><a data-ref="sc9, ms29Dhs_1658, msdiv993"><i>Katame dhammā nevavipākanavipākadhammadhammā?</i></a> <a><i>Ye ca dhammā kiriyā neva kusalā nākusalā na ca kammavipākā, sabbañca rūpaṃ, asaṅkhatā ca dhātu—</i></a> <a><i>ime dhammā nevavipākanavipākadhammadhammā.</i></a></p>
<h2><a><i>2.3.1.4. Upādinnattika</i></a></h2>
<p><a data-ref="sc10, ms29Dhs_1659, msdiv994"><i>Katame dhammā upādinnupādāniyā?</i></a> <a><i>Sāsavā kusalākusalānaṃ dhammānaṃ vipākā kāmāvacarā, rūpāvacarā, arūpāvacarā;</i></a> <a><i>vedanākkhandho …pe… viññāṇakkhandho;</i></a> <a><i>yañca rūpaṃ kammassa katattā—</i></a> <a><i>ime dhammā upādinnupādāniyā.</i></a></p>
<p><a data-ref="sc11, ms29Dhs_1660, msdiv995"><i>Katame dhammā anupādinnupādāniyā?</i></a> <a><i>Sāsavā kusalākusalā dhammā kāmāvacarā, rūpāvacarā, arūpāvacarā;</i></a> <a><i>vedanākkhandho …pe… viññāṇakkhandho;</i></a> <a><i>ye ca dhammā kiriyā neva kusalā nākusalā na ca kammavipākā;</i></a> <a><i>yañca rūpaṃ na kammassa katattā—</i></a> <a><i>ime dhammā anupādinnupādāniyā.</i></a></p>
<p><a data-ref="sc12, ms29Dhs_1661, msdiv996"><i>Katame dhammā anupādinnaanupādāniyā?</i></a> <a><i>Apariyāpannā maggā ca, maggaphalāni ca, asaṅkhatā ca dhātu—</i></a> <a><i>ime dhammā anupādinnaanupādāniyā.</i></a></p>
<h2><a><i>2.3.1.5. Saṃkiliṭṭhattika</i></a></h2>
<p><a data-ref="sc13, ms29Dhs_1662, msdiv997"><i>Katame dhammā saṃkiliṭṭhasaṃkilesikā?</i></a> <a><i>Tīṇi akusalamūlāni—</i></a> <a><i>lobho, doso, moho;</i></a> <a><i>tadekaṭṭhā ca kilesā;</i></a> <a><i>taṃsampayutto vedanākkhandho …pe… viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā saṃkiliṭṭhasaṃkilesikā.</i></a></p>
<p><a data-ref="sc14, ms29Dhs_1663, msdiv998"><i>Katame dhammā asaṃkiliṭṭhasaṃkilesikā?</i></a> <a><i>Sāsavā kusalābyākatā dhammā kāmāvacarā, rūpāvacarā, arūpāvacarā;</i></a> <a><i>rūpakkhandho, vedanākkhandho, saññākkhandho, saṅkhārakkhandho, viññāṇakkhandho—</i></a> <a><i>ime dhammā asaṃkiliṭṭhasaṃkilesikā.</i></a></p>
<p><a data-ref="sc15, ms29Dhs_1664, msdiv999"><i>Katame dhammā asaṃkiliṭṭhaasaṃkilesikā?</i></a> <a><i>Apariyāpannā maggā ca, maggaphalāni ca, asaṅkhatā ca dhātu—</i></a> <a><i>ime dhammā asaṃkiliṭṭhaasaṃkilesikā.</i></a></p>
<h2><a><i>2.3.1.6. Vitakkattika</i></a></h2>
<p><a data-ref="sc16, pts-vp-pli182, ms29Dhs_1665, msdiv1000"><i>Katame dhammā savitakkasavicārā?</i></a> <a><i>Savitakkasavicārabhūmiyaṃ kāmāvacare, rūpāvacare, apariyāpanne, vitakkavicāre ṭhapetvā;</i></a> <a><i>taṃsampayutto vedanākkhandho …pe… viññāṇakkhandho—</i></a> <a><i>ime dhammā savitakkasavicārā.</i></a></p>
<p><a data-ref="sc17, ms29Dhs_1666, msdiv1001"><i>Katame dhammā avitakkavicāramattā?</i></a> <a><i>Avitakkavicāramattabhūmiyaṃ rūpāvacare, apariyāpanne, vicāraṃ ṭhapetvā;</i></a> <a><i>taṃsampayutto vedanākkhandho …pe… viññāṇakkhandho—</i></a> <a><i>ime dhammā avitakkavicāramattā.</i></a></p>
<p><a data-ref="sc18, ms29Dhs_1667, msdiv1002"><i>Katame dhammā avitakkaavicārā?</i></a> <a><i>Avitakkaavicārabhūmiyaṃ kāmāvacare, rūpāvacare, arūpāvacare, apariyāpanne;</i></a> <a><i>vedanākkhandho …pe… viññāṇakkhandho;</i></a> <a><i>sabbañca rūpaṃ, asaṅkhatā ca dhātu—</i></a> <a><i>ime dhammā avitakkaavicārā.</i></a></p>
<h2><a><i>2.3.1.7. Pītittika</i></a></h2>
<p><a data-ref="sc19, ms29Dhs_1668, msdiv1003"><i>Katame dhammā pītisahagatā?</i></a> <a><i>Pītibhūmiyaṃ kāmāvacare, rūpāvacare, apariyāpanne, pītiṃ ṭhapetvā;</i></a> <a><i>taṃsampayutto vedanākkhandho …pe… viññāṇakkhandho—</i></a> <a><i>ime dhammā pītisahagatā.</i></a></p>
<p><a data-ref="sc20, ms29Dhs_1669, msdiv1004"><i>Katame dhammā sukhasahagatā?</i></a> <a><i>Sukhabhūmiyaṃ kāmāvacare, rūpāvacare, apariyāpanne, sukhaṃ ṭhapetvā;</i></a> <a><i>taṃsampayutto saññākkhandho, saṅkhārakkhandho, viññāṇakkhandho—</i></a> <a><i>ime dhammā sukhasahagatā.</i></a></p>
<p><a data-ref="sc21, ms29Dhs_1670, msdiv1005"><i>Katame dhammā upekkhāsahagatā?</i></a> <a><i>Upekkhābhūmiyaṃ kāmāvacare, rūpāvacare, arūpāvacare, apariyāpanne, upekkhaṃ ṭhapetvā;</i></a> <a><i>taṃsampayutto saññākkhandho, saṅkhārakkhandho, viññāṇakkhandho—</i></a> <a><i>ime dhammā upekkhāsahagatā.</i></a></p>
<h2><a><i>2.3.1.8. Dassanenapahātabbattika</i></a></h2>
<p><a data-ref="sc22, ms29Dhs_1671, msdiv1006"><i>Katame dhammā dassanena pahātabbā?</i></a> <a><i>Tīṇi saññojanāni—</i></a> <a><i>sakkāyadiṭṭhi, vicikicchā, sīlabbataparāmāso.</i></a></p>
<p><a data-var="diṭṭhivisūkāyikaṃ → diṭṭhivisūkāyitaṃ (si)" data-ref="sc23, pts-vp-pli183, ms29Dhs_1672, msdiv1007"><i>Tattha katamā sakkāyadiṭṭhi?</i></a> <a><i>Idha assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ.</i></a> <a><i>Vedanaṃ attato samanupassati, vedanāvantaṃ vā attānaṃ, attani vā vedanaṃ, vedanāya vā attānaṃ.</i></a> <a><i>Saññaṃ attato samanupassati, saññāvantaṃ vā attānaṃ, attani vā saññaṃ, saññāya vā attānaṃ.</i></a> <a><i>Saṅkhāre attato samanupassati, saṅkhāravantaṃ vā attānaṃ, attani vā saṅkhāre, saṅkhāresu vā attānaṃ.</i></a> <a><i>Viññāṇaṃ attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ.</i></a> <a><i>Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaññojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyāsaggāho—</i></a> <a><i>ayaṃ vuccati sakkāyadiṭṭhi.</i></a></p>
<p><a data-ref="sc24, ms29Dhs_1673, msdiv1008"><i>Tattha katamā vicikicchā?</i></a> <a><i>Satthari kaṅkhati vicikicchati, dhamme kaṅkhati vicikicchati, saṃghe kaṅkhati vicikicchati, sikkhāya kaṅkhati vicikicchati, pubbante kaṅkhati vicikicchati, aparante kaṅkhati vicikicchati, pubbantāparante kaṅkhati vicikicchati, idappaccayatā paṭiccasamuppannesu dhammesu kaṅkhati vicikicchati.</i></a> <a><i>Yā evarūpā kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvedhāpatho saṃsayo anekaṃsaggāho āsappanā parisappanā apariyogāhanā thambhitattaṃ cittassa manovilekho—</i></a> <a><i>ayaṃ vuccati vicikicchā.</i></a></p>
<p><a data-ref="sc25, ms29Dhs_1674, msdiv1009"><i>Tattha katamo sīlabbataparāmāso?</i></a> <a><i>Ito bahiddhā samaṇabrāhmaṇānaṃ ‘sīlena suddhi, vatena suddhi, sīlabbatena suddhī’ti yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaññojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyāsaggāho—</i></a> <a><i>ayaṃ vuccati sīlabbataparāmāso.</i></a></p>
<p><a data-ref="sc26, ms29Dhs_1675, msdiv1010"><i>Imāni tīṇi saññojanāni;</i></a> <a><i>tadekaṭṭhā ca kilesā;</i></a> <a><i>taṃsampayutto vedanākkhandho …pe… viññāṇakkhandho;</i></a> <a><i>taṃsamuṭṭhānaṃ kāyakammaṃ vacīkammaṃ manokammaṃ—</i></a> <a><i>ime dhammā dassanena pahātabbā.</i></a></p>
<p><a data-ref="sc27, ms29Dhs_1676, msdiv1011"><i>Katame dhammā bhāvanāya pahātabbā?</i></a> <a><i>Avaseso lobho, doso, moho;</i></a> <a><i>tadekaṭṭhā ca kilesā;</i></a> <a><i>taṃsampayutto vedanākkhandho …pe… viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā bhāvanāya pahātabbā.</i></a></p>
<p><a data-ref="sc28, pts-vp-pli184, ms29Dhs_1677, msdiv1012"><i>Katame dhammā neva dassanena na bhāvanāya pahātabbā?</i></a> <a><i>Kusalābyākatā dhammā kāmāvacarā, rūpāvacarā, arūpāvacarā, apariyāpannā;</i></a> <a><i>vedanākkhandho …pe… viññāṇakkhandho;</i></a> <a><i>sabbañca rūpaṃ, asaṅkhatā ca dhātu—</i></a> <a><i>ime dhammā neva dassanena na bhāvanāya pahātabbā.</i></a></p>
<h2><a><i>2.3.1.9. Dassanenapahātabbahetukattika</i></a></h2>
<p><a data-ref="sc29, ms29Dhs_1678, msdiv1013"><i>Katame dhammā dassanena pahātabbahetukā?</i></a> <a><i>Tīṇi saññojanāni—</i></a> <a><i>sakkāyadiṭṭhi, vicikicchā, sīlabbataparāmāso.</i></a></p>
<p><a data-ref="sc30, ms29Dhs_1679, msdiv1014"><i>Tattha katamā sakkāyadiṭṭhi …pe…</i></a> <a><i>ayaṃ vuccati sakkāyadiṭṭhi.</i></a></p>
<p><a data-ref="sc31, ms29Dhs_1680, msdiv1015"><i>Tattha katamā vicikicchā …pe…</i></a> <a><i>ayaṃ vuccati vicikicchā.</i></a></p>
<p><a data-ref="sc32, ms29Dhs_1681, msdiv1016"><i>Tattha katamo sīlabbataparāmāso …pe…</i></a> <a><i>ayaṃ vuccati sīlabbataparāmāso.</i></a></p>
<p><a data-ref="sc33, ms29Dhs_1682, msdiv1017"><i>Imāni tīṇi saññojanāni;</i></a> <a><i>tadekaṭṭhā ca kilesā;</i></a> <a><i>taṃsampayutto vedanākkhandho …pe… viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā dassanena pahātabbahetukā.</i></a> <a><i>Tīṇi saññojanāni—</i></a> <a><i>sakkāyadiṭṭhi, vicikicchā, sīlabbataparāmāso—</i></a> <a><i>ime dhammā dassanena pahātabbā.</i></a> <a><i>Tadekaṭṭho lobho, doso, moho—</i></a> <a><i>ime dhammā dassanena pahātabbahetū.</i></a> <a><i>Tadekaṭṭhā ca kilesā;</i></a> <a><i>taṃsampayutto vedanākkhandho …pe… viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā dassanena pahātabbahetukā.</i></a></p>
<p><a data-ref="sc34, ms29Dhs_1683, msdiv1018"><i>Katame dhammā bhāvanāya pahātabbahetukā?</i></a> <a><i>Avaseso lobho, doso, moho—</i></a> <a><i>ime dhammā bhāvanāya pahātabbahetū.</i></a> <a><i>Tadekaṭṭhā ca kilesā;</i></a> <a><i>taṃsampayutto vedanākkhandho …pe… viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā bhāvanāya pahātabbahetukā.</i></a></p>
<p><a data-ref="sc35, ms29Dhs_1684, msdiv1019"><i>Katame dhammā neva dassanena na bhāvanāya pahātabbahetukā?</i></a> <a><i>Te dhamme ṭhapetvā avasesā kusalākusalābyākatā dhammā kāmāvacarā rūpāvacarā, arūpāvacarā, apariyāpannā;</i></a> <a><i>vedanākkhandho, saññākkhandho, saṅkhārakkhandho, viññāṇakkhandho;</i></a> <a><i>sabbañca rūpaṃ, asaṅkhatā ca dhātu—</i></a> <a><i>ime dhammā neva dassanena na bhāvanāya pahātabbahetukā.</i></a></p>
<h2><a><i>2.3.1.10. Ācayagāmittika</i></a></h2>
<p><a data-ref="sc36, ms29Dhs_1685, msdiv1020"><i>Katame dhammā ācayagāmino?</i></a> <a><i>Sāsavā kusalākusalā dhammā kāmāvacarā, rūpāvacarā, arūpāvacarā;</i></a> <a><i>vedanākkhandho …pe… viññāṇakkhandho—</i></a> <a><i>ime dhammā ācayagāmino.</i></a></p>
<p><a data-ref="sc37, ms29Dhs_1686, msdiv1021"><i>Katame dhammā apacayagāmino?</i></a> <a><i>Cattāro maggā apariyāpannā—</i></a> <a><i>ime dhammā apacayagāmino.</i></a></p>
<p><a data-var="neva ācayagāmi → neva ācayagāmino (bj, pts-vp-pli1); nevācayagāmino (sya-all)" data-ref="sc38, ms29Dhs_1687, msdiv1022"><i>Katame dhammā neva ācayagāmi na apacayagāmino?</i></a> <a><i>Kusalākusalānaṃ dhammānaṃ vipākā kāmāvacarā, rūpāvacarā, arūpāvacarā, apariyāpannā;</i></a> <a><i>vedanākkhandho …pe… viññāṇakkhandho;</i></a> <a><i>ye ca dhammā kiriyā neva kusalā nākusalā na ca kammavipākā;</i></a> <a><i>sabbañca rūpaṃ, asaṅkhatā ca dhātu—</i></a> <a><i>ime dhammā neva ācayagāmi na apacayagāmino.</i></a></p>
<h2><a><i>2.3.1.11. Sekkhattika</i></a></h2>
<p><a data-ref="sc39, ms29Dhs_1688, msdiv1023"><i>Katame dhammā sekkhā?</i></a> <a><i>Cattāro maggā apariyāpannā, heṭṭhimāni ca tīṇi sāmaññaphalāni—</i></a> <a><i>ime dhammā sekkhā.</i></a></p>
<p><a data-ref="sc40, pts-vp-pli185, ms29Dhs_1689, msdiv1024"><i>Katame dhammā asekkhā?</i></a> <a><i>Upariṭṭhimaṃ arahattaphalaṃ—</i></a> <a><i>ime dhammā asekkhā.</i></a></p>
<p><a data-ref="sc41, ms29Dhs_1690, msdiv1025"><i>Katame dhammā nevasekkhanāsekkhā?</i></a> <a><i>Te dhamme ṭhapetvā, avasesā kusalākusalābyākatā dhammā kāmāvacarā, rūpāvacarā, arūpāvacarā;</i></a> <a><i>vedanākkhandho …pe… viññāṇakkhandho;</i></a> <a><i>sabbañca rūpaṃ, asaṅkhatā ca dhātu—</i></a> <a><i>ime dhammā nevasekkhanāsekkhā.</i></a></p>
<h2><a><i>2.3.1.12. Parittattika</i></a></h2>
<p><a data-ref="sc42, ms29Dhs_1691, msdiv1026"><i>Katame dhammā parittā?</i></a> <a><i>Sabbeva kāmāvacarā kusalākusalābyākatā dhammā;</i></a> <a><i>rūpakkhandho …pe… viññāṇakkhandho—</i></a> <a><i>ime dhammā parittā.</i></a></p>
<p><a data-ref="sc43, ms29Dhs_1692, msdiv1027"><i>Katame dhammā mahaggatā?</i></a> <a><i>Rūpāvacarā, arūpāvacarā, kusalābyākatā dhammā;</i></a> <a><i>vedanākkhandho …pe… viññāṇakkhandho—</i></a> <a><i>ime dhammā mahaggatā.</i></a></p>
<p><a data-ref="sc44, ms29Dhs_1693, msdiv1028"><i>Katame dhammā appamāṇā?</i></a> <a><i>Apariyāpannā maggā ca, maggaphalāni ca, asaṅkhatā ca dhātu—</i></a> <a><i>ime dhammā appamāṇā.</i></a></p>
<h2><a><i>2.3.1.13. Parittārammaṇattika</i></a></h2>
<p><a data-ref="sc45, ms29Dhs_1694, msdiv1029"><i>Katame dhammā parittārammaṇā?</i></a> <a><i>Paritte dhamme ārabbha ye uppajjanti cittacetasikā dhammā—</i></a> <a><i>ime dhammā parittārammaṇā.</i></a></p>
<p><a data-ref="sc46, ms29Dhs_1695, msdiv1030"><i>Katame dhammā mahaggatārammaṇā?</i></a> <a><i>Mahaggate dhamme ārabbha ye uppajjanti cittacetasikā dhammā—</i></a> <a><i>ime dhammā mahaggatārammaṇā.</i></a></p>
<p><a data-ref="sc47, ms29Dhs_1696, msdiv1031"><i>Katame dhammā appamāṇārammaṇā?</i></a> <a><i>Appamāṇe dhamme ārabbha ye uppajjanti cittacetasikā dhammā—</i></a> <a><i>ime dhammā appamāṇārammaṇā.</i></a></p>
<h2><a><i>2.3.1.14. Hīnattika</i></a></h2>
<p><a data-ref="sc48, ms29Dhs_1697, msdiv1032"><i>Katame dhammā hīnā?</i></a> <a><i>Tīṇi akusalamūlāni—</i></a> <a><i>lobho, doso, moho;</i></a> <a><i>tadekaṭṭhā ca kilesā;</i></a> <a><i>taṃsampayutto vedanākkhandho …pe… viññāṇakkhandho;</i></a> <a><i>taṃsamuṭṭhānaṃ kāyakammaṃ, vacīkammaṃ, manokammaṃ—</i></a> <a><i>ime dhammā hīnā.</i></a></p>
<p><a data-ref="sc49, ms29Dhs_1698, msdiv1033"><i>Katame dhammā majjhimā?</i></a> <a><i>Sāsavā kusalābyākatā dhammā kāmāvacarā, rūpāvacarā, arūpāvacarā, rūpakkhandho …pe… viññāṇakkhandho—</i></a> <a><i>ime dhammā majjhimā.</i></a></p>
<p><a data-ref="sc50, ms29Dhs_1699, msdiv1034"><i>Katame dhammā paṇītā?</i></a> <a><i>Apariyāpannā maggā ca, maggaphalāni ca, asaṅkhatā ca dhātu—</i></a> <a><i>ime dhammā paṇītā.</i></a></p>
<h2><a><i>2.3.1.15. Micchattaniyatattika</i></a></h2>
<p><a data-ref="sc51, pts-vp-pli186, ms29Dhs_1700, msdiv1035"><i>Katame dhammā micchattaniyatā?</i></a> <a><i>Pañca kammāni ānantarikāni, yā ca micchādiṭṭhiniyatā—</i></a> <a><i>ime dhammā micchattaniyatā.</i></a></p>
<p><a data-ref="sc52, ms29Dhs_1701, msdiv1036"><i>Katame dhammā sammattaniyatā?</i></a> <a><i>Cattāro maggā apariyāpannā—</i></a> <a><i>ime dhammā sammattaniyatā.</i></a></p>
<p><a data-ref="sc53, ms29Dhs_1702, msdiv1037"><i>Katame dhammā aniyatā?</i></a> <a><i>Te dhamme ṭhapetvā, avasesā kusalākusalābyākatā dhammā kāmāvacarā, rūpāvacarā, arūpāvacarā, apariyāpannā;</i></a> <a><i>vedanākkhandho …pe… viññāṇakkhandho;</i></a> <a><i>sabbañca rūpaṃ, asaṅkhatā ca dhātu—</i></a> <a><i>ime dhammā aniyatā.</i></a></p>
<h2><a><i>2.3.1.16. Maggārammaṇattika</i></a></h2>
<p><a data-ref="sc54, ms29Dhs_1703, msdiv1038"><i>Katame dhammā maggārammaṇā?</i></a> <a><i>Ariyamaggaṃ ārabbha ye uppajjanti cittacetasikā dhammā—</i></a> <a><i>ime dhammā maggārammaṇā.</i></a></p>
<p><a data-ref="sc55, ms29Dhs_1704, msdiv1039"><i>Katame dhammā maggahetukā?</i></a> <a><i>Ariyamaggasamaṅgissa maggaṅgāni ṭhapetvā;</i></a> <a><i>taṃsampayutto vedanākkhandho …pe… viññāṇakkhandho—</i></a> <a><i>ime dhammā maggahetukā.</i></a> <a><i>Ariyamaggasamaṅgissa sammādiṭṭhi maggo ceva hetu ca, sammādiṭṭhiṃ ṭhapetvā, taṃsampayutto vedanākkhandho …pe… viññāṇakkhandho—</i></a> <a><i>ime dhammā maggahetukā.</i></a> <a><i>Ariyamaggasamaṅgissa alobho, adoso, amoho—</i></a> <a><i>ime dhammā maggahetū.</i></a> <a><i>Taṃsampayutto vedanākkhandho …pe… viññāṇakkhandho—</i></a> <a><i>ime dhammā maggahetukā.</i></a></p>
<p><a data-ref="sc56, ms29Dhs_1705, msdiv1040"><i>Katame dhammā maggādhipatino?</i></a> <a><i>Ariyamaggaṃ adhipatiṃ karitvā ye uppajjanti cittacetasikā dhammā—</i></a> <a><i>ime dhammā maggādhipatino.</i></a> <a><i>Ariyamaggasamaṅgissa vīmaṃsādhipateyyaṃ maggaṃ bhāvayantassa vīmaṃsaṃ ṭhapetvā;</i></a> <a><i>taṃsampayutto vedanākkhandho …pe… viññāṇakkhandho—</i></a> <a><i>ime dhammā maggādhipatino.</i></a></p>
<h2><a><i>2.3.1.17. Uppannattika</i></a></h2>
<p><a data-var="rūpaṃ → rūpā (bahūsu)" data-ref="sc57, ms29Dhs_1706, msdiv1041"><i>Katame dhammā uppannā?</i></a> <a><i>Ye dhammā jātā bhūtā sañjātā nibbattā abhinibbattā pātubhūtā uppannā samuppannā uṭṭhitā samuṭṭhitā uppannā uppannaṃsena saṅgahitā, rūpaṃ, vedanā, saññā, saṅkhārā, viññāṇaṃ—</i></a> <a><i>ime dhammā uppannā.</i></a></p>
<p><a data-ref="sc58, pts-vp-pli187, ms29Dhs_1707, msdiv1042"><i>Katame dhammā anuppannā?</i></a> <a><i>Ye dhammā ajātā abhūtā asañjātā anibbattā anabhinibbattā apātubhūtā anuppannā asamuppannā anuṭṭhitā asamuṭṭhitā anuppannā anuppannaṃsena saṅgahitā, rūpaṃ, vedanā, saññā, saṅkhārā, viññāṇaṃ—</i></a> <a><i>ime dhammā anuppannā.</i></a></p>
<p><a data-ref="sc59, ms29Dhs_1708, msdiv1043"><i>Katame dhammā uppādino?</i></a> <a><i>Kusalākusalānaṃ dhammānaṃ avipakkavipākānaṃ vipākā kāmāvacarā, rūpāvacarā, arūpāvacarā, apariyāpannā;</i></a> <a><i>vedanākkhandho …pe… viññāṇakkhandho;</i></a> <a><i>yañca rūpaṃ kammassa katattā uppajjissati—</i></a> <a><i>ime dhammā uppādino.</i></a></p>
<h2><a><i>2.3.1.18. Atītattika</i></a></h2>
<p><a data-ref="sc60, ms29Dhs_1709, msdiv1044"><i>Katame dhammā atītā?</i></a> <a><i>Ye dhammā atītā niruddhā vigatā vipariṇatā atthaṅgatā abbhatthaṅgatā uppajjitvā vigatā atītā atītaṃsena saṅgahitā, rūpaṃ, vedanā, saññā, saṅkhārā, viññāṇaṃ—</i></a> <a><i>ime dhammā atītā.</i></a></p>
<p><a data-ref="sc61, ms29Dhs_1710, msdiv1045"><i>Katame dhammā anāgatā?</i></a> <a><i>Ye dhammā ajātā abhūtā asañjātā anibbattā anabhinibbattā apātubhūtā anuppannā asamuppannā anuṭṭhitā asamuṭṭhitā anāgatā anāgataṃsena saṅgahitā, rūpaṃ, vedanā, saññā, saṅkhārā, viññāṇaṃ—</i></a> <a><i>ime dhammā anāgatā.</i></a></p>
<p><a data-ref="sc62, ms29Dhs_1711, msdiv1046"><i>Katame dhammā paccuppannā?</i></a> <a><i>Ye dhammā jātā bhūtā sañjātā nibbattā abhinibbattā pātubhūtā uppannā samuppannā uṭṭhitā samuṭṭhitā paccuppannā paccuppannaṃsena saṅgahitā, rūpaṃ, vedanā, saññā, saṅkhārā, viññāṇaṃ—</i></a> <a><i>ime dhammā paccuppannā.</i></a></p>
<h2><a><i>2.3.1.19. Atītārammaṇattika</i></a></h2>
<p><a data-ref="sc63, ms29Dhs_1712, msdiv1047"><i>Katame dhammā atītārammaṇā?</i></a> <a><i>Atīte dhamme ārabbha ye uppajjanti cittacetasikā dhammā—</i></a> <a><i>ime dhammā atītārammaṇā.</i></a></p>
<p><a data-ref="sc64, ms29Dhs_1713, msdiv1048"><i>Katame dhammā anāgatārammaṇā?</i></a> <a><i>Anāgate dhamme ārabbha ye uppajjanti cittacetasikā dhammā—</i></a> <a><i>ime dhammā anāgatārammaṇā.</i></a></p>
<p><a data-ref="sc65, ms29Dhs_1714, msdiv1049"><i>Katame dhammā paccuppannārammaṇā?</i></a> <a><i>Paccuppanne dhamme ārabbha ye uppajjanti cittacetasikā dhammā—</i></a> <a><i>ime dhammā paccuppannārammaṇā.</i></a></p>
<h2><a><i>2.3.1.20. Ajjhattattika</i></a></h2>
<p><a data-var="niyatā → niyakā (bj, sya-all)" data-ref="sc66, ms29Dhs_1715, msdiv1050"><i>Katame dhammā ajjhattā?</i></a> <a><i>Ye dhammā tesaṃ tesaṃ sattānaṃ ajjhattaṃ paccattaṃ niyatā pāṭipuggalikā upādinnā, rūpaṃ, vedanā, saññā, saṅkhārā, viññāṇaṃ—</i></a> <a><i>ime dhammā ajjhattā.</i></a></p>
<p><a data-ref="sc67, pts-vp-pli188, ms29Dhs_1716, msdiv1051"><i>Katame dhammā bahiddhā?</i></a> <a><i>Ye dhammā tesaṃ tesaṃ parasattānaṃ parapuggalānaṃ ajjhattaṃ paccattaṃ niyatā pāṭipuggalikā upādinnā, rūpaṃ, vedanā, saññā, saṅkhārā, viññāṇaṃ—</i></a> <a><i>ime dhammā bahiddhā.</i></a></p>
<p><a data-ref="sc68, ms29Dhs_1717, msdiv1052"><i>Katame dhammā ajjhattabahiddhā?</i></a> <a><i>Tadubhayaṃ—</i></a> <a><i>ime dhammā ajjhattabahiddhā.</i></a></p>
<h2><a><i>2.3.1.21. Ajjhattārammaṇattika</i></a></h2>
<p><a data-ref="sc69, ms29Dhs_1718, msdiv1053"><i>Katame dhammā ajjhattārammaṇā?</i></a> <a><i>Ajjhatte dhamme ārabbha ye uppajjanti cittacetasikā dhammā—</i></a> <a><i>ime dhammā ajjhattārammaṇā.</i></a></p>
<p><a data-ref="sc70, ms29Dhs_1719, msdiv1054"><i>Katame dhammā bahiddhārammaṇā?</i></a> <a><i>Bahiddhā dhamme ārabbha ye uppajjanti cittacetasikā dhammā—</i></a> <a><i>ime dhammā bahiddhārammaṇā.</i></a></p>
<p><a data-ref="sc71, ms29Dhs_1720, msdiv1055"><i>Katame dhammā ajjhattabahiddhārammaṇā?</i></a> <a><i>Ajjhattabahiddhā dhamme ārabbha ye uppajjanti cittacetasikā dhammā—</i></a> <a><i>ime dhammā ajjhattabahiddhārammaṇā.</i></a></p>
<h2><a><i>2.3.1.22. Sanidassanattika</i></a></h2>
<p><a data-ref="sc72, ms29Dhs_1721, msdiv1056"><i>Katame dhammā sanidassanasappaṭighā?</i></a> <a><i>Rūpāyatanaṃ—</i></a> <a><i>ime dhammā sanidassanasappaṭighā.</i></a></p>
<p><a data-ref="sc73, ms29Dhs_1722, msdiv1057"><i>Katame dhammā anidassanasappaṭighā?</i></a> <a><i>Cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, saddāyatanaṃ, gandhāyatanaṃ, rasāyatanaṃ, phoṭṭhabbāyatanaṃ—</i></a> <a><i>ime dhammā anidassanasappaṭighā.</i></a></p>
<p><a data-ref="sc74, ms29Dhs_1723, msdiv1058"><i>Katame dhammā anidassanaappaṭighā?</i></a> <a><i>Vedanākkhandho, saññākkhandho, saṅkhārakkhandho, viññāṇakkhandho;</i></a> <a><i>yañca rūpaṃ anidassanaṃ appaṭighaṃ dhammāyatanapariyāpannaṃ;</i></a> <a><i>asaṅkhatā ca dhātu—</i></a> <a><i>ime dhammā anidassanaappaṭighā.</i></a></p>
<p class="endsutta"><a data-ref="ms29Dhs_1724"><i>Tikaṃ.</i></a></p>
</article>
</section>
</div>
</body>
</html>
