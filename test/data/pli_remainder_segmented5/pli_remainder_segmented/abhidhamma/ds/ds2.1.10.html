<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="ds2.1.10">
<article>
<div class="hgroup">
<p class="division"><a><i>Dhammasaṅgaṇī</i></a></p>
<p><a><i>2 Niddesa</i></a></p>
<p><a><i>2.1 Cittuppādakaṇḍa</i></a></p>
<h1><a><i>2.1.10. Ahetukakiriyāabyākata</i></a></h1>
</div>
<h2><a><i>2.1.10.1. Kiriyāmanodhātu</i></a></h2>
<p><a data-ref="sc1, ms29Dhs_1068, msdiv566"><i>Katame dhammā abyākatā?</i></a> <a><i>Yasmiṃ samaye manodhātu uppannā hoti kiriyā neva kusalā nākusalā na ca kammavipākā upekkhāsahagatā rūpārammaṇā vā …pe…</i></a> <a><i>phoṭṭhabbārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittassekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc2, ms29Dhs_1069"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti …pe… ekā manodhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc3, ms29Dhs_1070, msdiv567"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā vitakko vicāro cittassekaggatā jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_1071"><i>Kiriyā manodhātu.</i></a></p>
<h2><a><i>2.1.10.2. Kiriyāmanoviññāṇadhātusomanassasahagata</i></a></h2>
<p><a data-ref="sc4, pts-vp-pli121, ms29Dhs_1072, msdiv568"><i>Katame dhammā abyākatā?</i></a> <a><i>Yasmiṃ samaye manoviññāṇadhātu uppannā hoti kiriyā neva kusalā nākusalā na ca kammavipākā somanassasahagatā rūpārammaṇā vā …pe…</i></a> <a><i>dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, pīti hoti, sukhaṃ hoti, cittassekaggatā hoti, vīriyindriyaṃ hoti, samādhindriyaṃ hoti, manindriyaṃ hoti, somanassindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc5, ms29Dhs_1073, msdiv569"><i>Katamo tasmiṃ samaye phasso hoti?</i></a> <a><i>Yo tasmiṃ samaye phasso phusanā samphusanā samphusitattaṃ—</i></a> <a><i>ayaṃ tasmiṃ samaye phasso hoti …pe….</i></a></p>
<p><a data-ref="sc6, ms29Dhs_1074, msdiv570"><i>Katamā tasmiṃ samaye cittassekaggatā hoti?</i></a> <a><i>Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ—</i></a> <a><i>ayaṃ tasmiṃ samaye cittassekaggatā hoti.</i></a></p>
<p><a data-ref="sc7, ms29Dhs_1075, msdiv571"><i>Katamaṃ tasmiṃ samaye vīriyindriyaṃ hoti?</i></a> <a><i>Yo tasmiṃ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṃ vīriyindriyaṃ vīriyabalaṃ—</i></a> <a><i>idaṃ tasmiṃ samaye vīriyindriyaṃ hoti.</i></a></p>
<p><a data-ref="sc8, ms29Dhs_1076, msdiv572"><i>Katamaṃ tasmiṃ samaye samādhindriyaṃ hoti?</i></a> <a><i>Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ—</i></a> <a><i>idaṃ tasmiṃ samaye samādhindriyaṃ hoti …pe…</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā.</i></a></p>
<p><a data-ref="sc9, ms29Dhs_1077"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, eko phasso hoti …pe… ekā manoviññāṇadhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc10, pts-vp-pli122, ms29Dhs_1078, msdiv573"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā vitakko vicāro pīti cittassekaggatā vīriyindriyaṃ samādhindriyaṃ jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_1079"><i>Kiriyā manoviññāṇadhātu somanassasahagatā.</i></a></p>
<h2><a><i>2.1.10.3. Kiriyāmanoviññāṇadhātuupekkhāsahagata</i></a></h2>
<p><a data-ref="sc11, ms29Dhs_1080, msdiv574"><i>Katame dhammā abyākatā?</i></a> <a><i>Yasmiṃ samaye manoviññāṇadhātu uppannā hoti kiriyā neva kusalā nākusalā na ca kammavipākā upekkhāsahagatā rūpārammaṇā vā …pe…</i></a> <a><i>dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittassekaggatā hoti, vīriyindriyaṃ hoti, samādhindriyaṃ hoti manindriyaṃ hoti, upekkhindriyaṃ hoti, jīvitindriyaṃ hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc12, ms29Dhs_1081"><i>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, eko phasso hoti …pe… ekā manoviññāṇadhātu hoti, ekaṃ dhammāyatanaṃ hoti, ekā dhammadhātu hoti;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā—</i></a> <a><i>ime dhammā abyākatā …pe….</i></a></p>
<p><a data-ref="sc13, ms29Dhs_1082, msdiv575"><i>Katamo tasmiṃ samaye saṅkhārakkhandho hoti?</i></a> <a><i>Phasso cetanā vitakko vicāro cittassekaggatā vīriyindriyaṃ samādhindriyaṃ jīvitindriyaṃ;</i></a> <a><i>ye vā pana tasmiṃ samaye aññepi atthi paṭiccasamuppannā arūpino dhammā ṭhapetvā vedanākkhandhaṃ ṭhapetvā saññākkhandhaṃ ṭhapetvā viññāṇakkhandhaṃ—</i></a> <a><i>ayaṃ tasmiṃ samaye saṅkhārakkhandho hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_1083"><i>Kiriyā manoviññāṇadhātu upekkhāsahagatā.</i></a><br>
<a><i>Ahetukā kiriyā abyākatā.</i></a></p>
<h2><a><i>2.1.10.4. Sahetukakāmāvacarakiriyā</i></a></h2>
<p><a data-ref="sc14, pts-vp-pli123, ms29Dhs_1084, msdiv576"><i>Katame dhammā abyākatā?</i></a> <a><i>Yasmiṃ samaye manoviññāṇadhātu uppannā hoti kiriyā neva kusalā nākusalā na ca kammavipākā somanassasahagatā ñāṇasampayuttā …pe…</i></a> <a><i>somanassasahagatā ñāṇasampayuttā sasaṅkhārena …pe…</i></a> <a><i>somanassasahagatā ñāṇavippayuttā …pe…</i></a> <a><i>somanassasahagatā ñāṇavippayuttā sasaṅkhārena …pe…</i></a> <a><i>upekkhāsahagatā ñāṇasampayuttā …pe…</i></a> <a><i>upekkhāsahagatā ñāṇasampayuttā sasaṅkhārena …pe…</i></a> <a><i>upekkhāsahagatā ñāṇavippayuttā …pe…</i></a> <a><i>upekkhāsahagatā ñāṇavippayuttā sasaṅkhārena rūpārammaṇā vā …pe…</i></a> <a><i>dhammārammaṇā vā yaṃ yaṃ vā panārabbha, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā …pe…</i></a> <a><i>alobho abyākatamūlaṃ …pe…</i></a> <a><i>adoso abyākatamūlaṃ …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_1085"><i>Sahetukā kāmāvacarakiriyā.</i></a></p>
<h2><a><i>2.1.10.5. Rūpāvacarakiriyā</i></a></h2>
<p><a data-ref="sc15, ms29Dhs_1086, msdiv577"><i>Katame dhammā abyākatā?</i></a> <a><i>Yasmiṃ samaye rūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭhadhammasukhavihāraṃ vivicceva kāmehi …pe… paṭhamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc16, ms29Dhs_1087, msdiv578"><i>Katame dhammā abyākatā?</i></a> <a><i>Yasmiṃ samaye rūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭhadhammasukhavihāraṃ vitakkavicārānaṃ vūpasamā …pe… dutiyaṃ jhānaṃ …pe…</i></a> <a><i>tatiyaṃ jhānaṃ …pe…</i></a> <a><i>catutthaṃ jhānaṃ …pe…</i></a> <a><i>paṭhamaṃ jhānaṃ …pe…</i></a> <a><i>pañcamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_1088"><i>Rūpāvacarakiriyā.</i></a></p>
<h2><a><i>2.1.10.6. Arūpāvacarakiriyā</i></a></h2>
<p><a data-ref="sc17, ms29Dhs_1089, msdiv579"><i>Katame dhammā abyākatā?</i></a> <a><i>Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭhadhammasukhavihāraṃ sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ākāsānañcāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc18, pts-vp-pli124, ms29Dhs_1090, msdiv580"><i>Katame dhammā abyākatā?</i></a> <a><i>Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭhadhammasukhavihāraṃ sabbaso ākāsānañcāyatanaṃ samatikkamma viññāṇañcāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc19, ms29Dhs_1091, msdiv581"><i>Katame dhammā abyākatā?</i></a> <a><i>Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭhadhammasukhavihāraṃ sabbaso viññāṇañcāyatanaṃ samatikkamma ākiñcaññāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā.</i></a></p>
<p><a data-ref="sc20, ms29Dhs_1092, msdiv582"><i>Katame dhammā abyākatā?</i></a> <a><i>Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭhadhammasukhavihāraṃ sabbaso ākiñcaññāyatanaṃ samatikkamma nevasaññānāsaññāyatanasaññāsahagataṃ sukhassa ca pahānā …pe… catutthaṃ jhānaṃ upasampajja viharati, tasmiṃ samaye phasso hoti …pe… avikkhepo hoti …pe…</i></a> <a><i>ime dhammā abyākatā …pe…</i></a> <a><i>alobho abyākatamūlaṃ …pe…</i></a> <a><i>adoso abyākatamūlaṃ …pe…</i></a> <a><i>amoho abyākatamūlaṃ …pe…</i></a> <a><i>ime dhammā abyākatā.</i></a></p>
<p class="endsutta"><a data-ref="ms29Dhs_1093"><i>Arūpāvacarakiriyā.</i></a><br>
<a><i>Kiriyā abyākatā.</i></a></p>
<p class="endsection"><a data-ref="ms29Dhs_1094"><i>Cittuppādakaṇḍaṃ niṭṭhitaṃ.</i></a></p>
</article>
</section>
</div>
</body>
</html>
