<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv4.8">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Catutthavagga</i></a></p>
<h1><a><i>Niyāmokkantikathā</i></a></h1>
</div>
<p><a data-var="caritabrahmacariyoti → ^mn81#1 [Ghaṭikārasutta] ghaṭikārasutte vuttaṃ nissāya" data-ref="sc1, ms32Kv_1396, msdiv403"><i>☑ Bodhisatto kassapassa bhagavato pāvacane okkantaniyāmo caritabrahmacariyoti?</i></a> <a><i>Āmantā.</i></a> <a><i>Bodhisatto kassapassa bhagavato sāvakoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1397"><i>☑ Bodhisatto kassapassa bhagavato sāvakoti?</i></a> <a><i>Āmantā.</i></a> <a><i>Sāvako hutvā buddho hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1398"><i>☑ Sāvako hutvā buddho hotīti?</i></a> <a><i>Āmantā.</i></a> <a><i>Anussaviyoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, pts-vp-pli287, ms32Kv_1399"><i>☑ Anussaviyoti?</i></a> <a><i>Āmantā.</i></a> <a><i>Nanu bhagavā sayambhūti?</i></a> <a><i>Āmantā.</i></a> <a><i>Hañci bhagavā sayambhū, no ca vata re vattabbe—</i></a> <a><i>“anussaviyo”ti.</i></a></p>
<p><a data-ref="sc5, ms32Kv_1400"><i>☑ Bodhisatto kassapassa bhagavato pāvacane okkantaniyāmo caritabrahmacariyoti?</i></a> <a><i>Āmantā.</i></a> <a><i>Bhagavatā bodhiyā mūle tīṇeva sāmaññaphalāni abhisambuddhānīti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_1401"><i>☑ Nanu bhagavatā bodhiyā mūle cattāri sāmaññaphalāni abhisambuddhānīti?</i></a> <a><i>Āmantā.</i></a> <a><i>Hañci bhagavatā bodhiyā mūle cattāri sāmaññaphalāni abhisambuddhāni, no ca vata re vattabbe—</i></a> <a><i>“bodhisatto kassapassa bhagavato pāvacane okkantaniyāmo caritabrahmacariyo”ti.</i></a></p>
<p><a data-ref="sc7, ms32Kv_1402, msdiv404"><i>☑ Bodhisatto kassapassa bhagavato pāvacane okkantaniyāmo caritabrahmacariyoti?</i></a> <a><i>Āmantā.</i></a> <a><i>Bodhisatto dukkarakāriyaṃ akāsīti?</i></a> <a><i>Āmantā.</i></a> <a><i>Dassanasampanno puggalo dukkarakāriyaṃ kareyyāti?</i></a> <a><i>Na hevaṃ vattabbe …pe….</i></a></p>
<p><a data-var="aparantapaṃ → amaraṃ tapaṃ (^sn4.1#1 [1. Tapokammasutta])" data-ref="sc8, ms32Kv_1403"><i>☑ Bodhisatto aparantapaṃ akāsi, aññaṃ satthāraṃ uddisīti?</i></a> <a><i>Āmantā.</i></a> <a><i>Dassanasampanno puggalo aññaṃ satthāraṃ uddiseyyāti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, pts-vp-pli288, ms32Kv_1404"><i>☑ Āyasmā ānando bhagavato pāvacane okkantaniyāmo caritabrahmacariyo, āyasmā ānando bhagavato sāvakoti?</i></a> <a><i>Āmantā.</i></a> <a><i>Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_1405"><i>☑ Citto gahapati hatthako āḷavako bhagavato pāvacane okkantaniyāmo caritabrahmacariyo, citto gahapati hatthako āḷavako bhagavato sāvakoti?</i></a> <a><i>Āmantā.</i></a> <a><i>Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_1406"><i>☑ Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti?</i></a> <a><i>Āmantā.</i></a> <a><i>Āyasmā ānando bhagavato pāvacane okkantaniyāmo caritabrahmacariyo, na ca bhagavato sāvakoti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_1407"><i>☑ Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti?</i></a> <a><i>Āmantā.</i></a> <a><i>Citto gahapati hatthako āḷavako bhagavato pāvacane okkantaniyāmo caritabrahmacariyo, na ca bhagavato sāvakoti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_1408"><i>☑ Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti?</i></a> <a><i>Āmantā.</i></a> <a><i>Sāvako jātiṃ vītivatto asāvako hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, pts-vp-pli289, ms32Kv_1409, msdiv405"><i>☒ Na vattabbaṃ—</i></a> <a><i>“bodhisatto kassapassa bhagavato pāvacane okkantaniyāmo caritabrahmacariyo”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“kassape ahaṃ, ānanda, bhagavati brahmacariyaṃ acariṃ āyatiṃ sambodhāyā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“bodhisatto kassapassa bhagavato pāvacane okkantaniyāmo caritabrahmacariyo”ti.</i></a></p>
<p><a data-ref="sc15, ms32Kv_1410"><i>☑ Bodhisatto kassapassa bhagavato pāvacane okkantaniyāmo caritabrahmacariyoti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc16, ms32Kv_1411"><i>“Sabbābhibhū sabbavidūhamasmi,</i></a><br>
<a><i>Sabbesu dhammesu anupalitto;</i></a><br>
<a><i>Sabbañjaho taṇhakkhaye vimutto,</i></a><br>
<a><i>Sayaṃ abhiññāya kamuddiseyyaṃ.</i></a></p>
<p><a data-ref="sc17, ms32Kv_1412"><i>Na me ācariyo atthi,</i></a><br>
<a><i>sadiso me na vijjati;</i></a><br>
<a><i>Sadevakasmiṃ lokasmiṃ,</i></a><br>
<a><i>natthi me paṭipuggalo.</i></a></p>
<p><a data-ref="sc18, ms32Kv_1413"><i>Ahañhi arahā loke,</i></a><br>
<a><i>ahaṃ satthā anuttaro;</i></a><br>
<a><i>Ekomhi sammāsambuddho,</i></a><br>
<a><i>sītibhūtosmi nibbuto.</i></a></p>
<p><a data-ref="sc19, ms32Kv_1414"><i>Dhammacakkaṃ pavattetuṃ,</i></a><br>
<a><i>Gacchāmi kāsinaṃ puraṃ;</i></a><br>
<a data-var="Andhībhūtasmiṃ → andhabhūtasmiṃ (bj, sya-all, km, pts-vp-pli1)"><i>Andhībhūtasmiṃ lokasmiṃ,</i></a><br>
<a data-var="Āhañchaṃ → āhañjuṃ (si); ahaññiṃ (sya-all); ahañhi (pts-vp-pli1); āhaññiṃ (mr) | amatadundubhin”ti → … dudrabhinti (pts-vp-pli1, mr)"><i>Āhañchaṃ amatadundubhin”ti.</i></a></p>
</blockquote>
<p><a data-ref="sc20, ms32Kv_1415"><i>“Yathā kho tvaṃ, āvuso, paṭijānāsi, arahasi anantajino”ti?</i></a></p>
<blockquote class="gatha">
<p><a data-ref="sc21, ms32Kv_1416"><i>“Mādisā ve jinā honti,</i></a><br>
<a><i>ye pattā āsavakkhayaṃ;</i></a><br>
<a><i>Jitā me pāpakā dhammā,</i></a><br>
<a><i>tasmāhaṃ upaka jino”ti.</i></a></p>
</blockquote>
<p><a data-ref="sc22, pts-vp-pli290, ms32Kv_1417"><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“bodhisatto kassapassa bhagavato pāvacane okkantaniyāmo caritabrahmacariyo”ti.</i></a></p>
<p><a data-var="dukkhasamudayaṃ → dukkhasamudayo (bj, sya-all, km)" data-ref="sc23, ms32Kv_1418"><i>☑ Bodhisatto kassapassa bhagavato pāvacane okkantaniyāmo caritabrahmacariyoti?</i></a> <a data-var="dukkhanirodhaṃ → dukkhanirodho (bj, sya-all, km)"><i>Āmantā.</i></a> <a><i>Nanu vuttaṃ bhagavatā—</i></a> <a><i>“‘idaṃ dukkhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</i></a> <a><i>‘Taṃ kho panidaṃ dukkhaṃ ariyasaccaṃ pariññeyyan’ti me, bhikkhave …pe…</i></a> <a><i>pariññātanti me, bhikkhave, pubbe ananussutesu dhammesu cakkhuṃ udapādi …pe… āloko udapādi.</i></a> <a><i>‘Idaṃ dukkhasamudayaṃ ariyasaccan’ti me, bhikkhave …pe…</i></a> <a><i>‘taṃ kho panidaṃ dukkhasamudayaṃ ariyasaccaṃ pahātabban’ti me, bhikkhave …pe…</i></a> <a><i>pahīnanti me, bhikkhave …pe…</i></a> <a><i>‘idaṃ dukkhanirodhaṃ ariyasaccan’ti me, bhikkhave …pe…</i></a> <a><i>‘taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave …pe…</i></a> <a><i>sacchikatanti me, bhikkhave …pe…</i></a> <a><i>‘idaṃ dukkhanirodhagāminī paṭipadā ariyasaccan’ti me, bhikkhave …pe…</i></a> <a><i>‘taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti me, bhikkhave …pe…</i></a> <a><i>bhāvitanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“bodhisatto kassapassa bhagavato pāvacane okkantaniyāmo caritabrahmacariyo”ti.</i></a></p>
<p class="endsutta"><a data-ref="ms32Kv_1419"><i>Niyāmokkantikathā niṭṭhitā.</i></a></p>
</article>
</section>
</div>
</body>
</html>
