<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv16.10">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Soḷasamavagga</i></a></p>
<h1><a><i>Rūpārūpadhātupariyāpannakathā</i></a></h1>
</div>
<p><a data-ref="sc1, ms32Kv_2423, msdiv771"><i>☑ Rūparāgo rūpadhātupariyāpannoti?</i></a> <a><i>Āmantā.</i></a> <a><i>Samāpattesiyo upapattesiyo diṭṭhadhammasukhavihāro, samāpattesiyena cittena upapattesiyena cittena diṭṭhadhammasukhavihārena cittena sahagato sahajāto saṃsaṭṭho sampayutto ekuppādo ekanirodho ekavatthuko ekārammaṇoti?</i></a> <a><i>Na hevaṃ vattabbe …pe…</i></a> <a><i>nanu na samāpattesiyo na upapattesiyo na diṭṭhadhammasukhavihāro, na samāpattesiyena cittena …pe… ekavatthuko ekārammaṇoti?</i></a> <a><i>Āmantā.</i></a> <a><i>Hañci na samāpattesiyo na upapattesiyo na diṭṭhadhammasukhavihāro, na samāpattesiyena cittena …pe… ekavatthuko ekārammaṇo, no ca vata re vattabbe—</i></a> <a><i>“rūparāgo rūpadhātupariyāpanno”ti.</i></a></p>
<p><a data-ref="sc2, ms32Kv_2424, msdiv772"><i>☑ Rūparāgo rūpadhātupariyāpannoti?</i></a> <a><i>Āmantā.</i></a> <a><i>Saddarāgo saddadhātupariyāpannoti?</i></a> <a><i>Na hevaṃ vattabbe …pe…</i></a> <a><i>rūparāgo rūpadhātupariyāpannoti?</i></a> <a><i>Āmantā.</i></a> <a><i>Gandharāgo …pe…</i></a> <a><i>rasarāgo …pe…</i></a> <a><i>phoṭṭhabbarāgo phoṭṭhabbadhātupariyāpannoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, pts-vp-pli540, ms32Kv_2425"><i>☑ Saddarāgo na vattabbaṃ—</i></a> <a><i>“saddadhātupariyāpanno”ti?</i></a> <a><i>Āmantā.</i></a> <a><i>Rūparāgo na vattabbaṃ—</i></a> <a><i>“rūpadhātupariyāpanno”ti?</i></a> <a><i>Na hevaṃ vattabbe …pe…</i></a> <a><i>gandharāgo …pe…</i></a> <a><i>rasarāgo …pe…</i></a> <a><i>phoṭṭhabbarāgo na vattabbaṃ—</i></a> <a><i>“phoṭṭhabbadhātupariyāpanno”ti?</i></a> <a><i>Āmantā.</i></a> <a><i>Rūparāgo na vattabbaṃ—</i></a> <a><i>“rūpadhātupariyāpanno”ti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_2426, msdiv773"><i>☑ Arūparāgo arūpadhātupariyāpannoti?</i></a> <a><i>Āmantā.</i></a> <a><i>Arūparāgo na vattabbaṃ—</i></a> <a><i>“arūpadhātupariyāpanno”ti?</i></a> <a><i>Na hevaṃ vattabbe …pe…</i></a> <a><i>arūparāgo arūpadhātupariyāpannoti?</i></a> <a><i>Āmantā.</i></a> <a><i>Samāpattesiyo upapattesiyo diṭṭhadhammasukhavihāro, samāpattesiyena cittena upapattesiyena cittena diṭṭhadhammasukhavihārena cittena sahagato sahajāto saṃsaṭṭho sampayutto ekuppādo ekanirodho ekavatthuko ekārammaṇoti?</i></a> <a><i>Na hevaṃ vattabbe …pe…</i></a> <a><i>nanu na samāpattesiyo na upapattesiyo na diṭṭhadhammasukhavihāro, na samāpattesiyena cittena …pe… ekavatthuko ekārammaṇoti?</i></a> <a><i>Āmantā.</i></a> <a><i>Hañci na samāpattesiyo na upapattesiyo na diṭṭhadhammasukhavihāro, na samāpattesiyena cittena na upapattesiyena cittena na diṭṭhadhammasukhavihārena cittena sahagato sahajāto saṃsaṭṭho sampayutto ekuppādo ekanirodho ekavatthuko ekārammaṇo, no ca vata re vattabbe—</i></a> <a><i>“arūparāgo arūpadhātupariyāpanno”ti.</i></a></p>
<p><a data-ref="sc5, ms32Kv_2427, msdiv774"><i>☑ Arūparāgo arūpadhātupariyāpannoti?</i></a> <a><i>Āmantā.</i></a> <a><i>Saddarāgo saddadhātupariyāpannoti?</i></a> <a><i>Na hevaṃ vattabbe …pe…</i></a> <a><i>arūparāgo arūpadhātupariyāpannoti?</i></a> <a><i>Āmantā.</i></a> <a><i>Gandharāgo …pe…</i></a> <a><i>rasarāgo …pe…</i></a> <a><i>phoṭṭhabbarāgo phoṭṭhabbadhātupariyāpannoti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, pts-vp-pli541, ms32Kv_2428"><i>☑ Saddarāgo na vattabbaṃ—</i></a> <a><i>“saddadhātupariyāpanno”ti?</i></a> <a><i>Āmantā.</i></a> <a><i>Arūparāgo na vattabbaṃ—</i></a> <a><i>“arūpadhātupariyāpanno”ti?</i></a> <a><i>Na hevaṃ vattabbe …pe…</i></a> <a><i>gandharāgo …pe…</i></a> <a><i>rasarāgo …pe…</i></a> <a><i>phoṭṭhabbarāgo na vattabbaṃ—</i></a> <a><i>“phoṭṭhabbadhātupariyāpanno”ti?</i></a> <a><i>Āmantā.</i></a> <a><i>Arūparāgo na vattabbaṃ—</i></a> <a><i>“arūpadhātupariyāpanno”ti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_2429, msdiv775"><i>☒ Na vattabbaṃ—</i></a> <a><i>“rūparāgo rūpadhātupariyāpanno, arūparāgo arūpadhātupariyāpanno”ti?</i></a> <a><i>Āmantā.</i></a> <a><i>Nanu kāmarāgo kāmadhātupariyāpannoti?</i></a> <a><i>Āmantā.</i></a> <a><i>Hañci kāmarāgo kāmadhātupariyāpanno, tena vata re vattabbe—</i></a> <a><i>“rūparāgo rūpadhātupariyāpanno, arūparāgo arūpadhātupariyāpanno”ti.</i></a></p>
<p class="endsutta"><a data-ref="ms32Kv_2430"><i>Rūparāgo rūpadhātupariyāpanno arūparāgo</i></a><br>
<a><i>arūpadhātupariyāpannotikathā niṭṭhitā.</i></a></p>
<p class="endsutta"><a data-ref="ms32Kv_2431"><i>Soḷasamo vaggo.</i></a></p>
<p class="uddana-intro"><a data-ref="ms32Kv_2432"><i>Tassuddānaṃ</i></a></p>
<p class="uddana"><a data-ref="sc8, ms32Kv_2433"><i>Cittaniggaho, cittapaggaho, sukhānuppadānaṃ, adhigayha manasikāro, rūpaṃ hetu, rūpaṃ sahetukaṃ, rūpaṃ kusalampi akusalampi, rūpaṃ vipāko, atthi rūpaṃ rūpāvacaraṃ atthi rūpaṃ arūpāvacaraṃ, sabbe kilesā kāmadhātupariyāpannāti.</i></a></p>
</article>
</section>
</div>
</body>
</html>
