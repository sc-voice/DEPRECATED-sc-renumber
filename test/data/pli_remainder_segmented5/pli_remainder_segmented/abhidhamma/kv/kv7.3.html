<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv7.3">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattamavagga</i></a></p>
<h1><a><i>Cetasikakathā</i></a></h1>
</div>
<p><a data-ref="sc1, ms32Kv_1627, msdiv475"><i>☑ Natthi cetasiko dhammoti?</i></a> <a><i>Āmantā.</i></a> <a><i>Nanu atthi keci dhammā cittena sahagatā sahajātā saṃsaṭṭhā sampayuttā ekuppādā ekanirodhā ekavatthukā ekārammaṇāti?</i></a> <a><i>Āmantā.</i></a> <a><i>Hañci atthi keci dhammā cittena sahagatā sahajātā saṃsaṭṭhā sampayuttā ekuppādā ekanirodhā ekavatthukā ekārammaṇā, no ca vata re vattabbe—</i></a> <a><i>“natthi cetasiko dhammo”ti.</i></a></p>
<p><a data-ref="sc2, ms32Kv_1628"><i>☑ Phasso cittena sahajātoti?</i></a> <a><i>Āmantā.</i></a> <a><i>Hañci phasso cittena sahajāto, tena vata re vattabbe—</i></a> <a><i>“phasso cetasiko”ti.</i></a> <a><i>Vedanā …pe…</i></a> <a><i>saññā …</i></a> <a><i>cetanā …</i></a> <a><i>saddhā …</i></a> <a><i>vīriyaṃ …</i></a> <a><i>sati …</i></a> <a><i>samādhi …</i></a> <a><i>paññā …</i></a> <a><i>rāgo …</i></a> <a><i>doso …</i></a> <a><i>moho …pe…</i></a> <a><i>anottappaṃ cittena sahajātanti?</i></a> <a><i>Āmantā.</i></a> <a><i>Hañci anottappaṃ cittena sahajātaṃ, tena vata re vattabbe—</i></a> <a><i>“anottappaṃ cetasikan”ti.</i></a></p>
<p><a data-var="phassasikāti → phassikāti (bj, pts-vp-pli1)" data-ref="sc3, pts-vp-pli339, ms32Kv_1629, msdiv476"><i>☒ Cittena sahajātāti katvā cetasikāti?</i></a> <a data-var="anottappāsikāti → anottappikāti (bj); anottappasikāti (sya-all)"><i>Āmantā.</i></a> <a><i>Phassena sahajātāti katvā phassasikāti?</i></a> <a><i>Āmantā.</i></a> <a><i>Cittena sahajātāti katvā cetasikāti?</i></a> <a><i>Āmantā.</i></a> <a><i>Vedanāya …</i></a> <a><i>saññāya …</i></a> <a><i>cetanāya …</i></a> <a><i>saddhāya …</i></a> <a><i>vīriyena …</i></a> <a><i>satiyā …</i></a> <a><i>samādhinā …</i></a> <a><i>paññāya …</i></a> <a><i>rāgena …</i></a> <a><i>dosena …</i></a> <a><i>mohena …pe…</i></a> <a><i>anottappena sahajātāti katvā anottappāsikāti?</i></a> <a><i>Āmantā.</i></a></p>
<p><a data-ref="sc4, ms32Kv_1630, msdiv477"><i>☑ Natthi cetasiko dhammoti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc5, ms32Kv_1631"><i>“Cittañhidaṃ cetasikā ca dhammā,</i></a><br>
<a><i>Anattato saṃviditassa honti;</i></a><br>
<a><i>Hīnappaṇītaṃ tadubhaye viditvā,</i></a><br>
<a><i>Sammaddaso vedi palokadhamman”ti.</i></a></p>
</blockquote>
<p><a data-ref="sc6, ms32Kv_1632"><i>Attheva suttantoti?</i></a> <a><i>Āmantā.</i></a> <a><i>Tena hi atthi cetasiko dhammoti.</i></a></p>
<p><a data-ref="sc7, ms32Kv_1633"><i>☑ Natthi cetasiko dhammoti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“idha, kevaṭṭa, bhikkhu parasattānaṃ parapuggalānaṃ cittampi ādisati cetasikampi ādisati vitakkitampi ādisati vicāritampi ādisati—</i></a> <a><i>‘evampi te mano, itthampi te mano, itipi te cittan’”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi cetasiko dhammoti.</i></a></p>
<p class="endsutta"><a data-ref="ms32Kv_1634"><i>Cetasikakathā niṭṭhitā.</i></a></p>
</article>
</section>
</div>
</body>
</html>
