<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv18.2">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Aṭṭhārasamavagga</i></a></p>
<h1><a><i>Dhammadesanākathā</i></a></h1>
</div>
<p><a data-ref="sc1, ms32Kv_2516, msdiv804"><i>☑ Na vattabbaṃ—</i></a> <a><i>“buddhena bhagavatā dhammo desito”ti?</i></a> <a><i>Āmantā.</i></a> <a><i>Kena desitoti?</i></a> <a><i>Abhinimmitena desitoti.</i></a> <a><i>Abhinimmito jino satthā sammāsambuddho sabbaññū sabbadassāvī dhammassāmī dhammappaṭisaraṇoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2517"><i>☑ Na vattabbaṃ—</i></a> <a><i>“buddhena bhagavatā dhammo desito”ti?</i></a> <a><i>Āmantā.</i></a> <a><i>Kena desitoti?</i></a> <a><i>Āyasmatā ānandena desitoti.</i></a> <a><i>Āyasmā ānando jino satthā sammāsambuddho sabbaññū sabbadassāvī dhammassāmī dhammappaṭisaraṇoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, pts-vp-pli561, ms32Kv_2518, msdiv805"><i>☑ Na vattabbaṃ—</i></a> <a><i>“buddhena bhagavatā dhammo desito”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“saṃkhittenapi kho ahaṃ, sāriputta, dhammaṃ deseyyaṃ;</i></a> <a><i>vitthārenapi kho ahaṃ, sāriputta, dhammaṃ deseyyaṃ;</i></a> <a><i>saṃkhittavitthārenapi kho ahaṃ, sāriputta, dhammaṃ deseyyaṃ;</i></a> <a><i>aññātāro ca dullabhā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi buddhena bhagavatā dhammo desitoti.</i></a></p>
<p><a data-var="tassa → yañcassa (si, pts-vp-pli1, mr); yañca (sya1ed, sya2ed)" data-ref="sc4, ms32Kv_2519, msdiv806"><i>☑ Na vattabbaṃ—</i></a> <a><i>“buddhena bhagavatā dhammo desito”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“‘abhiññāyāhaṃ, bhikkhave, dhammaṃ desemi, no anabhiññāya;</i></a> <a><i>sanidānāhaṃ, bhikkhave, dhammaṃ desemi, no anidānaṃ;</i></a> <a><i>sappāṭihāriyāhaṃ, bhikkhave, dhammaṃ desemi, no appāṭihāriyaṃ;</i></a> <a><i>tassa mayhaṃ, bhikkhave, abhiññāya dhammaṃ desayato no anabhiññāya, sanidānaṃ dhammaṃ desayato no anidānaṃ, sappāṭihāriyaṃ dhammaṃ desayato no appāṭihāriyaṃ karaṇīyo ovādo karaṇīyā anusāsanī;</i></a> <a><i>alañca pana vo, bhikkhave, tuṭṭhiyā alaṃ attamanatāya alaṃ somanassāya—</i></a> <a><i>sammāsambuddho bhagavā, svākkhāto dhammo, suppaṭipanno saṃgho’ti.</i></a> <a><i>Imasmiñca pana veyyākaraṇasmiṃ bhaññamāne dasasahassilokadhātu akampitthā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi buddhena bhagavatā dhammo desitoti.</i></a></p>
<p class="endsutta"><a data-ref="ms32Kv_2520"><i>Dhammadesanākathā niṭṭhitā.</i></a></p>
</article>
</section>
</div>
</body>
</html>
