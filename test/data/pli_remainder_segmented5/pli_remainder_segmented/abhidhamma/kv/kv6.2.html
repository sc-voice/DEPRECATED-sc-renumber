<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv6.2">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Niyāmapaṇṇāsaka</i></a></p>
<p><a><i>Chaṭṭhavagga</i></a></p>
<h1><a><i>Paṭiccasamuppādakathā</i></a></h1>
</div>
<p><a data-ref="sc1, ms32Kv_1552, msdiv448"><i>☑ Paṭiccasamuppādo asaṅkhatoti?</i></a> <a><i>Āmantā.</i></a> <a><i>Nibbānaṃ tāṇaṃ leṇaṃ saraṇaṃ parāyanaṃ accutaṃ amatanti?</i></a> <a><i>Na hevaṃ vattabbe …pe…</i></a> <a><i>paṭiccasamuppādo asaṅkhato, nibbānaṃ asaṅkhatanti?</i></a> <a><i>Āmantā.</i></a> <a><i>Dve asaṅkhatānīti?</i></a> <a><i>Na hevaṃ vattabbe …pe…</i></a> <a><i>dve asaṅkhatānīti?</i></a> <a><i>Āmantā.</i></a> <a><i>Dve tāṇāni dve leṇāni dve saraṇāni dve parāyanāni dve accutāni dve amatāni dve nibbānānīti?</i></a> <a><i>Na hevaṃ vattabbe …pe…</i></a> <a><i>dve nibbānānīti?</i></a> <a><i>Āmantā.</i></a> <a><i>Atthi dvinnaṃ nibbānānaṃ uccanīcatā hīnapaṇītatā ukkaṃsāvakaṃso sīmā vā bhedo vā rāji vā antarikā vāti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, pts-vp-pli320, ms32Kv_1553, msdiv449"><i>☑ Paṭiccasamuppādo asaṅkhatoti?</i></a> <a><i>Āmantā.</i></a> <a><i>Avijjā asaṅkhatāti?</i></a> <a><i>Na hevaṃ vattabbe …pe…</i></a> <a><i>avijjā saṅkhatāti?</i></a> <a><i>Āmantā.</i></a> <a><i>Paṭiccasamuppādo saṅkhatoti?</i></a> <a><i>Na hevaṃ vattabbe …pe…</i></a> <a><i>paṭiccasamuppādo asaṅkhatoti?</i></a> <a><i>Āmantā.</i></a> <a><i>Avijjāpaccayā saṅkhārā asaṅkhatāti?</i></a> <a><i>Na hevaṃ vattabbe …pe…</i></a> <a><i>avijjāpaccayā saṅkhārā saṅkhatāti?</i></a> <a><i>Āmantā.</i></a> <a><i>Paṭiccasamuppādo saṅkhatoti?</i></a> <a><i>Na hevaṃ vattabbe …pe…</i></a> <a><i>paṭiccasamuppādo asaṅkhatoti?</i></a> <a><i>Āmantā.</i></a> <a><i>Saṅkhārapaccayā viññāṇaṃ asaṅkhatanti?</i></a> <a><i>Na hevaṃ vattabbe …pe…</i></a> <a><i>saṅkhārapaccayā viññāṇaṃ saṅkhatanti?</i></a> <a><i>Āmantā.</i></a> <a><i>Paṭiccasamuppādo saṅkhatoti?</i></a> <a><i>Na hevaṃ vattabbe …pe…</i></a> <a><i>paṭiccasamuppādo asaṅkhatoti?</i></a> <a><i>Āmantā.</i></a> <a><i>Viññāṇapaccayā nāmarūpaṃ asaṅkhatanti?</i></a> <a><i>Na hevaṃ vattabbe …pe…</i></a> <a><i>viññāṇapaccayā nāmarūpaṃ saṅkhatanti?</i></a> <a><i>Āmantā.</i></a> <a><i>Paṭiccasamuppādo saṅkhatoti?</i></a> <a><i>Na hevaṃ vattabbe …pe…</i></a> <a><i>paṭiccasamuppādo asaṅkhatoti?</i></a> <a><i>Āmantā.</i></a> <a><i>Jātipaccayā jarāmaraṇaṃ asaṅkhatanti?</i></a> <a><i>Na hevaṃ vattabbe …pe…</i></a> <a><i>jātipaccayā jarāmaraṇaṃ saṅkhatanti?</i></a> <a><i>Āmantā.</i></a> <a><i>Paṭiccasamuppādo saṅkhatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1554, msdiv450"><i>☒ Na vattabbaṃ—</i></a> <a><i>“paṭiccasamuppādo asaṅkhato”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“jātipaccayā, bhikkhave, jarāmaraṇaṃ.</i></a> <a><i>Uppādā vā tathāgatānaṃ anuppādā vā tathāgatānaṃ ṭhitāva sā dhātu dhammaṭṭhitatā dhammaniyāmatā idappaccayatā.</i></a> <a><i>Taṃ tathāgato abhisambujjhati abhisameti.</i></a> <a><i>Abhisambujjhitvā abhisametvā ācikkhati deseti paññāpeti paṭṭhapeti vivarati vibhajati uttāniṃ karoti.</i></a> <a><i>‘Passathā’ti cāha—</i></a> <a><i>jātipaccayā, bhikkhave, jarāmaraṇaṃ.</i></a> <a><i>Bhavapaccayā, bhikkhave, jāti …pe…</i></a> <a><i>avijjāpaccayā, bhikkhave, saṅkhārā.</i></a> <a><i>Uppādā vā tathāgatānaṃ anuppādā vā tathāgatānaṃ ṭhitāva sā dhātu …pe…</i></a> <a><i>‘passathā’ti cāha—</i></a> <a><i>avijjāpaccayā, bhikkhave, saṅkhārā.</i></a> <a><i>Iti kho, bhikkhave, yā tatra tathatā avitathatā anaññathatā idappaccayatā—</i></a> <a><i>ayaṃ vuccati, bhikkhave, paṭiccasamuppādo”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi paṭiccasamuppādo asaṅkhatoti.</i></a></p>
<p><a data-ref="sc4, ms32Kv_1555, msdiv451"><i>☑ “Avijjāpaccayā saṅkhārā”ti yā tattha dhammaṭṭhitatā dhammaniyāmatā asaṅkhatā, nibbānaṃ asaṅkhatanti?</i></a> <a><i>Āmantā.</i></a> <a><i>Dve asaṅkhatānīti?</i></a> <a><i>Na hevaṃ vattabbe …pe…</i></a> <a><i>dve asaṅkhatānīti?</i></a> <a><i>Āmantā.</i></a> <a><i>Dve tāṇāni …pe…</i></a> <a><i>antarikā vāti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, pts-vp-pli322, ms32Kv_1556"><i>☑ “Avijjāpaccayā saṅkhārā”ti yā tattha dhammaṭṭhitatā dhammaniyāmatā asaṅkhatā, “saṅkhārapaccayā viññāṇan”ti yā tattha dhammaṭṭhitatā dhammaniyāmatā asaṅkhatā, nibbānaṃ asaṅkhatanti?</i></a> <a><i>Āmantā.</i></a> <a><i>Tīṇi asaṅkhatānīti?</i></a> <a><i>Na hevaṃ vattabbe …pe….</i></a> <a><i>Tīṇi asaṅkhatānīti?</i></a> <a><i>Āmantā.</i></a> <a><i>Tīṇi tāṇāni …pe…</i></a> <a><i>antarikā vāti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_1557"><i>☑ “Avijjāpaccayā saṅkhārā”ti yā tattha dhammaṭṭhitatā dhammaniyāmatā asaṅkhatā, “saṅkhārapaccayā viññāṇan”ti yā tattha dhammaṭṭhitatā dhammaniyāmatā asaṅkhatā …pe…</i></a> <a><i>“jātipaccayā jarāmaraṇan”ti yā tattha dhammaṭṭhitatā dhammaniyāmatā asaṅkhatā, nibbānaṃ asaṅkhatanti?</i></a> <a><i>Āmantā.</i></a> <a><i>Dvādasa asaṅkhatānīti?</i></a> <a><i>Na hevaṃ vattabbe …pe…</i></a> <a><i>dvādasa asaṅkhatānīti?</i></a> <a><i>Āmantā.</i></a> <a><i>Dvādasa tāṇāni dvādasa leṇāni …pe…</i></a> <a><i>antarikā vāti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_1558"><i>Paṭiccasamuppādakathā niṭṭhitā.</i></a></p>
</article>
</section>
</div>
</body>
</html>
