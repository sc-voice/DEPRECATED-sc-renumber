<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv11.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Ekādasamavagga</i></a></p>
<h1><a><i>Iddhibalakathā</i></a></h1>
</div>
<p><a data-ref="sc1, pts-vp-pli456, ms32Kv_2054, msdiv621"><i>☑ Iddhibalena samannāgato kappaṃ tiṭṭheyyāti?</i></a> <a><i>Āmantā.</i></a> <a><i>Iddhimayiko so āyu, iddhimayikā sā gati, iddhimayiko so attabhāvappaṭilābhoti?</i></a> <a><i>Na hevaṃ vattabbe …pe….</i></a></p>
<p><a data-var="tiṭṭheyyāti → tiṭṭheyya (bj)" data-ref="sc2, ms32Kv_2055"><i>☑ Iddhibalena samannāgato kappaṃ tiṭṭheyyāti?</i></a> <a><i>Āmantā.</i></a> <a><i>Atītaṃ kappaṃ tiṭṭheyya, anāgataṃ kappaṃ tiṭṭheyyāti?</i></a> <a><i>Na hevaṃ vattabbe …pe…</i></a> <a><i>iddhibalena samannāgato kappaṃ tiṭṭheyyāti?</i></a> <a><i>Āmantā.</i></a> <a><i>Dve kappe tiṭṭheyya, tayo kappe tiṭṭheyya, cattāro kappe tiṭṭheyyāti?</i></a> <a><i>Na hevaṃ vattabbe …pe…</i></a> <a><i>iddhibalena samannāgato kappaṃ tiṭṭheyyāti?</i></a> <a><i>Āmantā.</i></a> <a><i>Sati jīvite jīvitāvasese tiṭṭheyya, asati jīvite jīvitāvasese tiṭṭheyyāti?</i></a> <a><i>Sati jīvite jīvitāvasese tiṭṭheyyāti.</i></a> <a><i>Hañci sati jīvite jīvitāvasese tiṭṭheyya, no ca vata re vattabbe—</i></a> <a><i>“iddhibalena samannāgato kappaṃ tiṭṭheyyā”ti.</i></a> <a><i>Asati jīvite jīvitāvasese tiṭṭheyyāti, mato tiṭṭheyya, kālaṅkato tiṭṭheyyāti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, pts-vp-pli457, ms32Kv_2056, msdiv622"><i>☑ Iddhibalena samannāgato kappaṃ tiṭṭheyyāti?</i></a> <a><i>Āmantā.</i></a> <a><i>Uppanno phasso mā nirujjhīti labbhā iddhiyā paggahetunti?</i></a> <a><i>Na hevaṃ vattabbe …pe…</i></a> <a><i>uppannā vedanā …pe…</i></a> <a><i>uppannā saññā …pe…</i></a> <a><i>uppannā cetanā …pe…</i></a> <a><i>uppannaṃ cittaṃ …</i></a> <a><i>uppannā saddhā …</i></a> <a><i>uppannaṃ vīriyaṃ …</i></a> <a><i>uppannā sati …</i></a> <a><i>uppanno samādhi …pe…</i></a> <a><i>uppannā paññā mā nirujjhīti labbhā iddhiyā paggahetunti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_2057"><i>☑ Iddhibalena samannāgato kappaṃ tiṭṭheyyāti?</i></a> <a><i>Āmantā.</i></a> <a><i>Rūpaṃ niccaṃ hotūti labbhā iddhiyā paggahetunti?</i></a> <a><i>Na hevaṃ vattabbe …pe…</i></a> <a><i>vedanā …pe…</i></a> <a><i>saññā …</i></a> <a><i>saṅkhārā …</i></a> <a><i>viññāṇaṃ niccaṃ hotūti labbhā iddhiyā paggahetunti?</i></a> <a><i>Na hevaṃ vattabbe …pe….</i></a></p>
<p><a data-var="jīriṃsūti → jīyiṃsūti (bj, mr); jiriṃsūti (sya-all); jiriṃsu (pts-vp-pli1)" data-ref="sc5, ms32Kv_2058"><i>☑ Iddhibalena samannāgato kappaṃ tiṭṭheyyāti?</i></a> <a><i>Āmantā.</i></a> <a><i>Jātidhammā sattā mā jāyiṃsūti labbhā iddhiyā paggahetunti?</i></a> <a><i>Na hevaṃ vattabbe …pe…</i></a> <a><i>jarādhammā sattā mā jīriṃsūti …pe…</i></a> <a><i>byādhidhammā sattā mā byādhiyiṃsūti …pe…</i></a> <a><i>maraṇadhammā sattā mā mīyiṃsūti labbhā iddhiyā paggahetunti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_2059, msdiv623"><i>☒ Na vattabbaṃ—</i></a> <a><i>“iddhibalena samannāgato kappaṃ tiṭṭheyyā”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi iddhibalena samannāgato kappaṃ tiṭṭheyyāti.</i></a></p>
<p><a data-var="ponobbhavikāni → ponobhavikāni (bj, pts-vp-pli1)" data-ref="sc7, pts-vp-pli458, ms32Kv_2060, msdiv624"><i>☑ Iddhibalena samannāgato kappaṃ tiṭṭheyyāti?</i></a> <a data-var="sadarāni → nissārāni (bj, pts-vp-pli1, mr); dukkhudrayāni (sya-all)"><i>Āmantā.</i></a> <a><i>Nanu vuttaṃ bhagavatā—</i></a> <a><i>“catunnaṃ, bhikkhave, dhammānaṃ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṃ.</i></a> <a><i>Katamesaṃ catunnaṃ?</i></a> <a><i>‘Jarādhammo mā jīrī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṃ.</i></a> <a><i>‘Byādhidhammo mā byādhiyī’ti …pe…</i></a> <a><i>‘maraṇadhammo mā mīyī’ti …pe…</i></a> <a><i>yāni kho pana tāni pubbe katāni pāpakāni kammāni saṃkilesikāni ponobbhavikāni sadarāni dukkhavipākāni āyatiṃ jātijarāmaraṇiyāni, ‘tesaṃ vipāko mā nibbattī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṃ.</i></a> <a><i>Imesaṃ kho, bhikkhave, catunnaṃ dhammānaṃ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmin”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“iddhibalena samannāgato kappaṃ tiṭṭheyyā”ti.</i></a></p>
<p class="endsutta"><a data-ref="ms32Kv_2061"><i>Iddhibalakathā niṭṭhitā.</i></a></p>
</article>
</section>
</div>
</body>
</html>
