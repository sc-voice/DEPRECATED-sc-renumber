<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.2">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Natthiarahatoakālamaccūtikathā</i></a></h1>
</div>
<p><a data-ref="sc1, pts-vp-pli544, ms32Kv_2441, msdiv780"><i>☑ Natthi arahato akālamaccūti?</i></a> <a><i>Āmantā.</i></a> <a><i>Natthi arahantaghātakoti?</i></a> <a><i>Na hevaṃ vattabbe …pe…</i></a> <a><i>atthi arahantaghātakoti?</i></a> <a><i>Āmantā.</i></a> <a><i>Atthi arahato akālamaccūti?</i></a> <a><i>Na hevaṃ vattabbe …pe…</i></a> <a><i>natthi arahato akālamaccūti?</i></a> <a><i>Āmantā.</i></a> <a><i>Yo arahantaṃ jīvitā voropeti, sati jīvite jīvitāvasese jīvitā voropeti, asati jīvite jīvitāvasese jīvitā voropetīti?</i></a> <a><i>Sati jīvite jīvitāvasese jīvitā voropetīti.</i></a> <a><i>Hañci sati jīvite jīvitāvasese jīvitā voropeti, no ca vata re vattabbe—</i></a> <a><i>“natthi arahato akālamaccū”ti.</i></a> <a><i>Asati jīvite jīvitāvasese jīvitā voropetīti, natthi arahantaghātakoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2442, msdiv781"><i>☑ Natthi arahato akālamaccūti?</i></a> <a><i>Āmantā.</i></a> <a><i>Arahato kāye visaṃ na kameyya, satthaṃ na kameyya, aggi na kameyyāti?</i></a> <a><i>Na hevaṃ vattabbe …pe…</i></a> <a><i>nanu arahato kāye visaṃ kameyya, satthaṃ kameyya, aggi kameyyāti?</i></a> <a><i>Āmantā.</i></a> <a><i>Hañci arahato kāye visaṃ kameyya, satthaṃ kameyya, aggi kameyya, no ca vata re vattabbe—</i></a> <a><i>“natthi arahato akālamaccū”ti.</i></a></p>
<p><a data-ref="sc3, ms32Kv_2443"><i>☑ Arahato kāye visaṃ na kameyya, satthaṃ na kameyya, aggi na kameyyāti?</i></a> <a><i>Āmantā.</i></a> <a><i>Natthi arahantaghātakoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, pts-vp-pli545, ms32Kv_2444, msdiv782"><i>☒ Atthi arahato akālamaccūti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi;</i></a> <a><i>tañca kho diṭṭheva dhamme upapajjaṃ vā apare vā pariyāye”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi natthi arahato akālamaccūti.</i></a></p>
<p class="endsutta"><a data-ref="ms32Kv_2445"><i>Natthi arahato akālamaccūtikathā niṭṭhitā.</i></a></p>
</article>
</section>
</div>
</body>
</html>
