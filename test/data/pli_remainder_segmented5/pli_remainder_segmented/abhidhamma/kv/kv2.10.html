<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv2.10">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dutiyavagga</i></a></p>
<h1><a><i>Vohārakathā</i></a></h1>
</div>
<p><a data-ref="sc1, pts-vp-pli221, ms32Kv_1051, msdiv347"><i>☑ Buddhassa bhagavato vohāro lokuttaroti?</i></a> <a><i>Āmantā.</i></a> <a><i>Lokuttare sote paṭihaññati no lokiye, lokuttarena viññāṇena paṭivijānanti no lokiyena, sāvakā paṭivijānanti no puthujjanāti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1052"><i>☑ Nanu buddhassa bhagavato vohāro lokiye sote paṭihaññatīti?</i></a> <a><i>Āmantā.</i></a> <a><i>Hañci buddhassa bhagavato vohāro lokiye sote paṭihaññati, no ca vata re vattabbe—</i></a> <a><i>“buddhassa bhagavato vohāro lokuttaro”ti.</i></a></p>
<p><a data-ref="sc3, ms32Kv_1053"><i>☑ Nanu buddhassa bhagavato vohāraṃ lokiyena viññāṇena paṭivijānantīti?</i></a> <a><i>Āmantā.</i></a> <a><i>Hañci buddhassa bhagavato vohāraṃ lokiyena viññāṇena paṭivijānanti, no ca vata re vattabbe—</i></a> <a><i>“buddhassa bhagavato vohāro lokuttaro”ti.</i></a></p>
<p><a data-ref="sc4, ms32Kv_1054"><i>☑ Nanu buddhassa bhagavato vohāraṃ puthujjanā paṭivijānantīti?</i></a> <a><i>Āmantā.</i></a> <a><i>Hañci buddhassa bhagavato vohāraṃ puthujjanā paṭivijānanti, no ca vata re vattabbe—</i></a> <a><i>“buddhassa bhagavato vohāro lokuttaro”ti.</i></a></p>
<p><a data-ref="sc5, ms32Kv_1055, msdiv348"><i>☑ Buddhassa bhagavato vohāro lokuttaroti?</i></a> <a><i>Āmantā.</i></a> <a><i>Maggo phalaṃ nibbānaṃ, sotāpattimaggo sotāpattiphalaṃ, sakadāgāmimaggo sakadāgāmiphalaṃ, anāgāmimaggo anāgāmiphalaṃ, arahattamaggo arahattaphalaṃ, satipaṭṭhānaṃ sammappadhānaṃ iddhipādo indriyaṃ balaṃ bojjhaṅgoti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, pts-vp-pli222, ms32Kv_1056"><i>☑ Buddhassa bhagavato vohāro lokuttaroti?</i></a> <a><i>Āmantā.</i></a> <a><i>Atthi keci buddhassa bhagavato vohāraṃ suṇantīti?</i></a> <a><i>Āmantā.</i></a> <a><i>Lokuttaro dhammo sotaviññeyyo, sotasmiṃ paṭihaññati, sotassa āpāthaṃ āgacchatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1057"><i>☑ Nanu lokuttaro dhammo na sotaviññeyyo, na sotasmiṃ paṭihaññati, na sotassa āpāthaṃ āgacchatīti?</i></a> <a><i>Āmantā.</i></a> <a><i>Hañci lokuttaro dhammo na sotaviññeyyo, na sotasmiṃ paṭihaññati, na sotassa āpāthaṃ āgacchati, no ca vata re vattabbe—</i></a> <a><i>“buddhassa bhagavato vohāro lokuttaro”ti.</i></a></p>
<p><a data-ref="sc8, ms32Kv_1058, msdiv349"><i>☑ Buddhassa bhagavato vohāro lokuttaroti?</i></a> <a><i>Āmantā.</i></a> <a><i>Atthi keci buddhassa bhagavato vohāre rajjeyyunti?</i></a> <a><i>Āmantā.</i></a> <a><i>Lokuttaro dhammo rāgaṭṭhāniyo rajanīyo kamanīyo madanīyo bandhanīyo mucchanīyoti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_1059"><i>☑ Nanu lokuttaro dhammo na rāgaṭṭhāniyo na rajanīyo na kamanīyo na madanīyo na bandhanīyo na mucchanīyoti?</i></a> <a><i>Āmantā.</i></a> <a><i>Hañci lokuttaro dhammo na rāgaṭṭhāniyo na rajanīyo na kamanīyo na madanīyo na bandhanīyo na mucchanīyo, no ca vata re vattabbe—</i></a> <a><i>“buddhassa bhagavato vohāro lokuttaro”ti.</i></a></p>
<p><a data-ref="sc10, ms32Kv_1060"><i>☑ Buddhassa bhagavato vohāro lokuttaroti?</i></a> <a><i>Āmantā.</i></a> <a><i>Atthi keci buddhassa bhagavato vohāre dusseyyunti?</i></a> <a><i>Āmantā.</i></a> <a><i>Lokuttaro dhammo dosaṭṭhāniyo kopaṭṭhāniyo paṭighaṭṭhāniyoti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, pts-vp-pli223, ms32Kv_1061"><i>☑ Nanu lokuttaro dhammo na dosaṭṭhāniyo na kopaṭṭhāniyo na paṭighaṭṭhāniyoti?</i></a> <a><i>Āmantā.</i></a> <a><i>Hañci lokuttaro dhammo na dosaṭṭhāniyo na kopaṭṭhāniyo na paṭighaṭṭhāniyo, no ca vata re vattabbe—</i></a> <a><i>“buddhassa bhagavato vohāro lokuttaro”ti.</i></a></p>
<p><a data-ref="sc12, ms32Kv_1062"><i>☑ Buddhassa bhagavato vohāro lokuttaroti?</i></a> <a><i>Āmantā.</i></a> <a><i>Atthi keci buddhassa bhagavato vohāre muyheyyunti?</i></a> <a><i>Āmantā.</i></a> <a><i>Lokuttaro dhammo mohaṭṭhāniyo aññāṇakaraṇo acakkhukaraṇo paññānirodhiko vighātapakkhiko anibbānasaṃvattanikoti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_1063"><i>☑ Nanu lokuttaro dhammo na mohaṭṭhāniyo na aññāṇakaraṇo na acakkhukaraṇo paññāvuddhiko avighātapakkhiko nibbānasaṃvattanikoti?</i></a> <a><i>Āmantā.</i></a> <a><i>Hañci lokuttaro dhammo na mohaṭṭhāniyo na aññāṇakaraṇo na acakkhukaraṇo paññāvuddhiko avighātapakkhiko nibbānasaṃvattaniko, no ca vata re vattabbe—</i></a> <a><i>“buddhassa bhagavato vohāro lokuttaro”ti.</i></a></p>
<p><a data-ref="sc14, ms32Kv_1064, msdiv350"><i>☑ Buddhassa bhagavato vohāro lokuttaroti?</i></a> <a><i>Āmantā.</i></a> <a><i>Ye keci buddhassa bhagavato vohāraṃ suṇanti, sabbe te maggaṃ bhāventīti?</i></a> <a><i>Na hevaṃ vattabbe …pe….</i></a></p>
<p><a data-ref="sc15, ms32Kv_1065"><i>☑ Ye keci buddhassa bhagavato vohāraṃ suṇanti, sabbe te maggaṃ bhāventīti?</i></a> <a><i>Āmantā.</i></a> <a><i>Bālaputhujjanā buddhassa bhagavato vohāraṃ suṇanti, bālaputhujjanā maggaṃ bhāventīti?</i></a> <a><i>Na hevaṃ vattabbe …pe…</i></a> <a><i>mātughātako maggaṃ bhāveti …pe…</i></a> <a><i>pitughātako …</i></a> <a><i>arahantaghātako …</i></a> <a><i>ruhiruppādako …</i></a> <a><i>saṃghabhedako buddhassa bhagavato vohāraṃ suṇāti, saṃghabhedako maggaṃ bhāvetīti?</i></a> <a><i>Na hevaṃ vattabbe …pe….</i></a></p>
<p><a data-ref="sc16, pts-vp-pli224, ms32Kv_1066, msdiv351"><i>☒ Labbhā sovaṇṇamayāya laṭṭhiyā dhaññapuñjopi suvaṇṇapuñjopi ācikkhitunti?</i></a> <a><i>Āmantā.</i></a> <a><i>Evamevaṃ bhagavā lokuttarena vohārena lokiyampi lokuttarampi dhammaṃ voharatīti.</i></a></p>
<p><a data-ref="sc17, ms32Kv_1067"><i>☑ Labbhā elaṇḍiyāya laṭṭhiyā dhaññapuñjopi suvaṇṇapuñjopi ācikkhitunti?</i></a> <a><i>Āmantā.</i></a> <a><i>Evamevaṃ bhagavā lokiyena vohārena lokiyampi lokuttarampi dhammaṃ voharatīti.</i></a></p>
<p><a data-ref="sc18, ms32Kv_1068, msdiv352"><i>☑ Buddhassa bhagavato vohāro lokiyaṃ voharantassa lokiyo hoti, lokuttaraṃ voharantassa lokuttaro hotīti?</i></a> <a><i>Āmantā.</i></a> <a><i>Lokiyaṃ voharantassa lokiye sote paṭihaññati, lokuttaraṃ voharantassa lokuttare sote paṭihaññati;</i></a> <a><i>lokiyaṃ voharantassa lokiyena viññāṇena paṭivijānanti, lokuttaraṃ voharantassa lokuttarena viññāṇena paṭivijānanti;</i></a> <a><i>lokiyaṃ voharantassa puthujjanā paṭivijānanti, lokuttaraṃ voharantassa sāvakā paṭivijānantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc19, ms32Kv_1069"><i>☒ Na vattabbaṃ—</i></a> <a><i>“buddhassa bhagavato vohāro lokiyaṃ voharantassa lokiyo hoti, lokuttaraṃ voharantassa lokuttaro hotī”ti?</i></a> <a><i>Āmantā.</i></a> <a><i>Nanu bhagavā lokiyampi lokuttarampi dhammaṃ voharatīti?</i></a> <a><i>Āmantā.</i></a> <a><i>Hañci bhagavā lokiyampi lokuttarampi dhammaṃ voharati, tena vata re vattabbe—</i></a> <a><i>“buddhassa bhagavato vohāro lokiyaṃ voharantassa lokiyo hoti, lokuttaraṃ voharantassa lokuttaro hotī”ti.</i></a></p>
<p><a data-ref="sc20, pts-vp-pli225, ms32Kv_1070"><i>☑ Buddhassa bhagavato vohāro lokiyaṃ voharantassa lokiyo hoti, lokuttaraṃ voharantassa lokuttaro hotīti?</i></a> <a><i>Āmantā.</i></a> <a><i>Maggaṃ voharantassa maggo hoti, amaggaṃ voharantassa amaggo hoti, phalaṃ voharantassa phalaṃ hoti, aphalaṃ voharantassa aphalaṃ hoti, nibbānaṃ voharantassa nibbānaṃ hoti, anibbānaṃ voharantassa anibbānaṃ hoti, saṅkhataṃ voharantassa saṅkhataṃ hoti, asaṅkhataṃ voharantassa asaṅkhataṃ hoti, rūpaṃ voharantassa rūpaṃ hoti, arūpaṃ voharantassa arūpaṃ hoti, vedanaṃ voharantassa vedanā hoti, avedanaṃ voharantassa avedanā hoti, saññaṃ voharantassa saññā hoti, asaññaṃ voharantassa asaññā hoti, saṅkhāre voharantassa saṅkhārā honti, asaṅkhāre voharantassa asaṅkhārā honti, viññāṇaṃ voharantassa viññāṇaṃ hoti, aviññāṇaṃ voharantassa aviññāṇaṃ hotīti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_1071"><i>Vohārakathā niṭṭhitā.</i></a></p>
</article>
</section>
</div>
</body>
</html>
