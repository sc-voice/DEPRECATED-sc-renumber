<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv5.7">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Pañcamavagga</i></a></p>
<h1><a><i>Cittārammaṇakathā</i></a></h1>
</div>
<p><a data-ref="sc1, ms32Kv_1510, msdiv436"><i>☑ Cetopariyāye ñāṇaṃ cittārammaṇaññeva na aññārammaṇanti?</i></a> <a><i>Āmantā.</i></a> <a><i>Nanu atthi koci sarāgaṃ cittaṃ “sarāgaṃ cittan”ti pajānātīti?</i></a> <a><i>Āmantā.</i></a> <a><i>Hañci atthi koci sarāgaṃ cittaṃ “sarāgaṃ cittan”ti pajānāti, no ca vata re vattabbe—</i></a> <a><i>“cetopariyāye ñāṇaṃ cittārammaṇaññeva na aññārammaṇan”ti.</i></a></p>
<p><a data-ref="sc2, pts-vp-pli312, ms32Kv_1511"><i>☑ Nanu atthi koci vītarāgaṃ cittaṃ …pe…</i></a> <a><i>sadosaṃ cittaṃ …</i></a> <a><i>vītadosaṃ cittaṃ …</i></a> <a><i>samohaṃ cittaṃ …</i></a> <a><i>vītamohaṃ cittaṃ …</i></a> <a><i>saṃkhittaṃ cittaṃ …</i></a> <a><i>vikkhittaṃ cittaṃ …</i></a> <a><i>mahaggataṃ cittaṃ …</i></a> <a><i>amahaggataṃ cittaṃ …</i></a> <a><i>sauttaraṃ cittaṃ …</i></a> <a><i>anuttaraṃ cittaṃ …</i></a> <a><i>samāhitaṃ cittaṃ …</i></a> <a><i>asamāhitaṃ cittaṃ …</i></a> <a><i>vimuttaṃ cittaṃ …pe…</i></a> <a><i>avimuttaṃ cittaṃ “avimuttaṃ cittan”ti pajānātīti?</i></a> <a><i>Āmantā.</i></a> <a><i>Hañci atthi koci avimuttaṃ cittaṃ “avimuttaṃ cittan”ti pajānāti, no ca vata re vattabbe—</i></a> <a><i>“cetopariyāye ñāṇaṃ cittārammaṇaññeva na aññārammaṇan”ti.</i></a></p>
<p><a data-ref="sc3, ms32Kv_1512, msdiv437"><i>☑ Phassārammaṇe ñāṇaṃ vattabbaṃ—</i></a> <a><i>“cetopariyāye ñāṇan”ti?</i></a> <a><i>Āmantā.</i></a> <a><i>Hañci phassārammaṇe ñāṇaṃ vattabbaṃ cetopariyāye ñāṇaṃ, no ca vata re vattabbe—</i></a> <a><i>“cetopariyāye ñāṇaṃ cittārammaṇaññeva na aññārammaṇan”ti.</i></a> <a><i>Vedanārammaṇe ñāṇaṃ …pe…</i></a> <a><i>saññārammaṇe ñāṇaṃ …</i></a> <a><i>cetanārammaṇe ñāṇaṃ …</i></a> <a><i>cittārammaṇe ñāṇaṃ …</i></a> <a><i>saddhārammaṇe ñāṇaṃ …</i></a> <a><i>vīriyārammaṇe ñāṇaṃ …</i></a> <a><i>satārammaṇe ñāṇaṃ …</i></a> <a><i>samādhārammaṇe ñāṇaṃ …</i></a> <a><i>paññārammaṇe ñāṇaṃ …</i></a> <a><i>rāgārammaṇe ñāṇaṃ …</i></a> <a><i>dosārammaṇe ñāṇaṃ …</i></a> <a><i>mohārammaṇe ñāṇaṃ …pe…</i></a> <a><i>anottappārammaṇe ñāṇaṃ vattabbaṃ—</i></a> <a><i>“cetopariyāye ñāṇan”ti?</i></a> <a><i>Āmantā.</i></a> <a><i>Hañci anottappārammaṇe ñāṇaṃ vattabbaṃ cetopariyāye ñāṇaṃ, no ca vata re vattabbe—</i></a> <a><i>“cetopariyāye ñāṇaṃ cittārammaṇaññeva na aññārammaṇan”ti.</i></a></p>
<p><a data-ref="sc4, pts-vp-pli313, ms32Kv_1513"><i>☑ Phassārammaṇe ñāṇaṃ na vattabbaṃ—</i></a> <a><i>“cetopariyāye ñāṇan”ti?</i></a> <a><i>Āmantā.</i></a> <a><i>Phassapariyāye ñāṇanti?</i></a> <a><i>Na hevaṃ vattabbe …pe…</i></a> <a><i>vedanārammaṇe ñāṇaṃ …pe…</i></a> <a><i>saññārammaṇe ñāṇaṃ …pe…</i></a> <a><i>anottappārammaṇe ñāṇaṃ na vattabbaṃ—</i></a> <a><i>“cetopariyāye ñāṇan”ti?</i></a> <a><i>Āmantā.</i></a> <a><i>Anottappapariyāye ñāṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1514, msdiv438"><i>☒ Na vattabbaṃ—</i></a> <a><i>“cetopariyāye ñāṇaṃ cittārammaṇaññeva na aññārammaṇan”ti?</i></a> <a><i>Āmantā.</i></a> <a><i>Nanu cetopariyāye ñāṇanti?</i></a> <a><i>Āmantā.</i></a> <a><i>Hañci cetopariyāye ñāṇaṃ, tena vata re vattabbe—</i></a> <a><i>“cetopariyāye ñāṇaṃ cittārammaṇaññeva na aññārammaṇan”ti.</i></a></p>
<p class="endsutta"><a data-ref="ms32Kv_1515"><i>Cittārammaṇakathā niṭṭhitā.</i></a></p>
</article>
</section>
</div>
</body>
</html>
