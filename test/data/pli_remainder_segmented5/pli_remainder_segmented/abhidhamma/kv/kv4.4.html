<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv4.4">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Catutthavagga</i></a></p>
<h1><a><i>Samannāgatakathā</i></a></h1>
</div>
<p><a data-ref="sc1, ms32Kv_1327, msdiv393"><i>☑ Arahā catūhi phalehi samannāgatoti?</i></a> <a><i>Āmantā.</i></a> <a><i>Arahā catūhi phassehi catūhi vedanāhi catūhi saññāhi catūhi cetanāhi catūhi cittehi catūhi saddhāhi catūhi vīriyehi catūhi satīhi catūhi samādhīhi catūhi paññāhi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1328"><i>☑ Anāgāmī tīhi phalehi samannāgatoti?</i></a> <a><i>Āmantā.</i></a> <a><i>Anāgāmī tīhi phassehi …pe… tīhi paññāhi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1329"><i>☑ Sakadāgāmī dvīhi phalehi samannāgatoti?</i></a> <a><i>Āmantā.</i></a> <a><i>Sakadāgāmī dvīhi phassehi …pe… dvīhi paññāhi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, pts-vp-pli275, ms32Kv_1330"><i>☑ Arahā sotāpattiphalena samannāgatoti?</i></a> <a><i>Āmantā.</i></a> <a><i>Arahā sotāpanno sattakkhattuparamo, kolaṃkolo, ekabījīti?</i></a> <a><i>Na hevaṃ vattabbe …pe…</i></a> <a><i>arahā sakadāgāmiphalena samannāgatoti?</i></a> <a><i>Āmantā.</i></a> <a><i>Arahā sakadāgāmīti?</i></a> <a><i>Na hevaṃ vattabbe …pe…</i></a> <a><i>arahā anāgāmiphalena samannāgatoti?</i></a> <a><i>Āmantā.</i></a> <a><i>Arahā anāgāmī, antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṃsoto akaniṭṭhagāmīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1331"><i>☑ Anāgāmī sotāpattiphalena samannāgatoti?</i></a> <a><i>Āmantā.</i></a> <a><i>Anāgāmī sotāpanno sattakkhattuparamo, kolaṃkolo, ekabījīti?</i></a> <a><i>Na hevaṃ vattabbe …pe…</i></a> <a><i>anāgāmī sakadāgāmiphalena samannāgatoti?</i></a> <a><i>Āmantā.</i></a> <a><i>Anāgāmī sakadāgāmīti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_1332"><i>☑ Sakadāgāmī sotāpattiphalena samannāgatoti?</i></a> <a><i>Āmantā.</i></a> <a><i>Sakadāgāmī sotāpanno sattakkhattuparamo, kolaṃkolo, ekabījīti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1333, msdiv394"><i>☑ Sotāpattiphalena samannāgato “sotāpanno”ti vattabboti?</i></a> <a><i>Āmantā.</i></a> <a><i>Arahā sotāpattiphalena samannāgatoti?</i></a> <a><i>Āmantā.</i></a> <a><i>Sveva arahā, so sotāpannoti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, pts-vp-pli276, ms32Kv_1334"><i>☑ Sakadāgāmiphalena samannāgato “sakadāgāmī”ti vattabboti?</i></a> <a><i>Āmantā.</i></a> <a><i>Arahā sakadāgāmiphalena samannāgatoti?</i></a> <a><i>Āmantā.</i></a> <a><i>Sveva arahā, so sakadāgāmīti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_1335"><i>☑ Anāgāmiphalena samannāgato “anāgāmī”ti vattabboti?</i></a> <a><i>Āmantā.</i></a> <a><i>Arahā anāgāmiphalena samannāgatoti?</i></a> <a><i>Āmantā.</i></a> <a><i>Sveva arahā, so anāgāmīti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_1336"><i>☑ Sotāpattiphalena samannāgato “sotāpanno”ti vattabboti?</i></a> <a><i>Āmantā.</i></a> <a><i>Anāgāmī sotāpattiphalena samannāgatoti?</i></a> <a><i>Āmantā.</i></a> <a><i>Sveva anāgāmī, so sotāpannoti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_1337"><i>☑ Sakadāgāmiphalena samannāgato “sakadāgāmī”ti vattabboti?</i></a> <a><i>Āmantā.</i></a> <a><i>Anāgāmī sakadāgāmiphalena samannāgatoti?</i></a> <a><i>Āmantā.</i></a> <a><i>Sveva anāgāmī, so sakadāgāmīti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_1338"><i>☑ Sotāpattiphalena samannāgato “sotāpanno”ti vattabboti?</i></a> <a><i>Āmantā.</i></a> <a><i>Sakadāgāmī sotāpattiphalena samannāgatoti?</i></a> <a><i>Āmantā.</i></a> <a><i>Sveva sakadāgāmī, so sotāpannoti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_1339, msdiv395"><i>☑ Arahā sotāpattiphalena samannāgatoti?</i></a> <a><i>Āmantā.</i></a> <a><i>Nanu arahā sotāpattiphalaṃ vītivattoti?</i></a> <a><i>Āmantā.</i></a> <a><i>Hañci arahā sotāpattiphalaṃ vītivatto, no ca vata re vattabbe—</i></a> <a><i>“arahā sotāpattiphalena samannāgato”ti.</i></a></p>
<p><a data-ref="sc14, pts-vp-pli277, ms32Kv_1340"><i>☑ Arahā sotāpattiphalaṃ vītivatto tena samannāgatoti?</i></a> <a><i>Āmantā.</i></a> <a><i>Arahā sotāpattimaggaṃ vītivatto, sakkāyadiṭṭhiṃ vicikicchaṃ sīlabbataparāmāsaṃ, apāyagamanīyaṃ rāgaṃ, apāyagamanīyaṃ dosaṃ, apāyagamanīyaṃ mohaṃ vītivatto tena samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc15, ms32Kv_1341"><i>☑ Arahā sakadāgāmiphalena samannāgatoti?</i></a> <a><i>Āmantā.</i></a> <a><i>Nanu arahā sakadāgāmiphalaṃ vītivattoti?</i></a> <a><i>Āmantā.</i></a> <a><i>Hañci arahā sakadāgāmiphalaṃ vītivatto, no ca vata re vattabbe—</i></a> <a><i>“arahā sakadāgāmiphalena samannāgato”ti.</i></a></p>
<p><a data-ref="sc16, ms32Kv_1342"><i>☑ Arahā sakadāgāmiphalaṃ vītivatto tena samannāgatoti?</i></a> <a><i>Āmantā.</i></a> <a><i>Arahā sakadāgāmimaggaṃ vītivatto, oḷārikaṃ kāmarāgaṃ, oḷārikaṃ byāpādaṃ vītivatto tena samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc17, ms32Kv_1343"><i>☑ Arahā anāgāmiphalena samannāgatoti?</i></a> <a><i>Āmantā.</i></a> <a><i>Nanu arahā anāgāmiphalaṃ vītivattoti?</i></a> <a><i>Āmantā.</i></a> <a><i>Hañci arahā anāgāmiphalaṃ vītivatto, no ca vata re vattabbe—</i></a> <a><i>“arahā anāgāmiphalena samannāgato”ti.</i></a></p>
<p><a data-ref="sc18, ms32Kv_1344"><i>☑ Arahā anāgāmiphalaṃ vītivatto tena samannāgatoti?</i></a> <a><i>Āmantā.</i></a> <a><i>Arahā anāgāmimaggaṃ vītivatto, aṇusahagataṃ kāmarāgaṃ, aṇusahagataṃ byāpādaṃ vītivatto tena samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc19, ms32Kv_1345"><i>☑ Anāgāmī sotāpattiphalena samannāgatoti?</i></a> <a><i>Āmantā.</i></a> <a><i>Nanu anāgāmī sotāpattiphalaṃ vītivattoti?</i></a> <a><i>Āmantā.</i></a> <a><i>Hañci anāgāmī sotāpattiphalaṃ vītivatto, no ca vata re vattabbe—</i></a> <a><i>“anāgāmī sotāpattiphalena samannāgato”ti.</i></a></p>
<p><a data-ref="sc20, pts-vp-pli278, ms32Kv_1346"><i>☑ Anāgāmī sotāpattiphalaṃ vītivatto tena samannāgatoti?</i></a> <a><i>Āmantā.</i></a> <a><i>Anāgāmī sotāpattimaggaṃ vītivatto, sakkāyadiṭṭhiṃ …pe… apāyagamanīyaṃ mohaṃ vītivatto tena samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc21, ms32Kv_1347"><i>☑ Anāgāmī sakadāgāmiphalena samannāgatoti?</i></a> <a><i>Āmantā.</i></a> <a><i>Nanu anāgāmī sakadāgāmiphalaṃ vītivattoti?</i></a> <a><i>Āmantā.</i></a> <a><i>Hañci anāgāmī sakadāgāmiphalaṃ vītivatto, no ca vata re vattabbe—</i></a> <a><i>“anāgāmī sakadāgāmiphalena samannāgato”ti.</i></a></p>
<p><a data-ref="sc22, ms32Kv_1348"><i>☑ Anāgāmī sakadāgāmiphalaṃ vītivatto tena samannāgatoti?</i></a> <a><i>Āmantā.</i></a> <a><i>Anāgāmī sakadāgāmimaggaṃ vītivatto, oḷārikaṃ kāmarāgaṃ, oḷārikaṃ byāpādaṃ vītivatto tena samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc23, ms32Kv_1349"><i>☑ Sakadāgāmī sotāpattiphalena samannāgatoti?</i></a> <a><i>Āmantā.</i></a> <a><i>Nanu sakadāgāmī sotāpattiphalaṃ vītivattoti?</i></a> <a><i>Āmantā.</i></a> <a><i>Hañci sakadāgāmī sotāpattiphalaṃ vītivatto, no ca vata re vattabbe—</i></a> <a><i>“sakadāgāmī sotāpattiphalena samannāgato”ti.</i></a></p>
<p><a data-ref="sc24, ms32Kv_1350"><i>☑ Sakadāgāmī sotāpattiphalaṃ vītivatto tena samannāgatoti?</i></a> <a><i>Āmantā.</i></a> <a><i>Sakadāgāmī sotāpattimaggaṃ vītivatto, sakkāyadiṭṭhiṃ …pe… apāyagamanīyaṃ mohaṃ vītivatto tena samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc25, pts-vp-pli279, ms32Kv_1351, msdiv396"><i>☒ Na vattabbaṃ—</i></a> <a><i>“arahā catūhi phalehi samannāgato”ti?</i></a> <a><i>Āmantā.</i></a> <a><i>Nanu arahatā cattāri phalāni paṭiladdhāni tehi ca aparihīnoti?</i></a> <a><i>Āmantā.</i></a> <a><i>Hañci arahatā cattāri phalāni paṭiladdhāni tehi ca aparihīno, tena vata re vattabbe—</i></a> <a><i>“arahā catūhi phalehi samannāgato”ti.</i></a></p>
<p><a data-ref="sc26, ms32Kv_1352"><i>☒ Na vattabbaṃ—</i></a> <a><i>“anāgāmī tīhi phalehi samannāgato”ti?</i></a> <a><i>Āmantā.</i></a> <a><i>Nanu anāgāminā tīṇi phalāni paṭiladdhāni tehi ca aparihīnoti?</i></a> <a><i>Āmantā.</i></a> <a><i>Hañci anāgāminā tīṇi phalāni paṭiladdhāni tehi ca aparihīno, tena vata re vattabbe—</i></a> <a><i>“anāgāmī tīhi phalehi samannāgato”ti.</i></a></p>
<p><a data-ref="sc27, ms32Kv_1353"><i>☒ Na vattabbaṃ—</i></a> <a><i>“sakadāgāmī dvīhi phalehi samannāgato”ti?</i></a> <a><i>Āmantā.</i></a> <a><i>Nanu sakadāgāminā dve phalāni paṭiladdhāni tehi ca aparihīnoti?</i></a> <a><i>Āmantā.</i></a> <a><i>Hañci sakadāgāminā dve phalāni paṭiladdhāni tehi ca aparihīno, tena vata re vattabbe—</i></a> <a><i>“sakadāgāmī dvīhi phalehi samannāgato”ti.</i></a></p>
<p><a data-ref="sc28, ms32Kv_1354"><i>☑ Arahatā cattāri phalāni paṭiladdhāni tehi ca aparihīnoti, arahā catūhi phalehi samannāgatoti?</i></a> <a><i>Āmantā.</i></a> <a><i>Arahatā cattāro maggā paṭiladdhā tehi ca aparihīnoti, arahā catūhi maggehi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc29, ms32Kv_1355"><i>☑ Anāgāminā tīṇi phalāni paṭiladdhāni tehi ca aparihīnoti, anāgāmī tīhi phalehi samannāgatoti?</i></a> <a><i>Āmantā.</i></a> <a><i>Anāgāminā tayo maggā paṭiladdhā tehi ca aparihīnoti, anāgāmī tīhi maggehi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc30, pts-vp-pli280, ms32Kv_1356"><i>☑ Sakadāgāminā dve phalāni paṭiladdhāni tehi ca aparihīnoti, sakadāgāmī dvīhi phalehi samannāgatoti?</i></a> <a><i>Āmantā.</i></a> <a><i>Sakadāgāminā dve maggā paṭiladdhā tehi ca aparihīnoti, sakadāgāmī dvīhi maggehi samannāgatoti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_1357"><i>Samannāgatakathā niṭṭhitā.</i></a></p>
</article>
</section>
</div>
</body>
</html>
