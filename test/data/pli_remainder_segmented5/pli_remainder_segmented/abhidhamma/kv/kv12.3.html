<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv12.3">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dvādasamavagga</i></a></p>
<h1><a><i>Saddovipākotikathā</i></a></h1>
</div>
<p><a data-ref="sc1, pts-vp-pli467, ms32Kv_2098, msdiv636"><i>☑ Saddo vipākoti?</i></a> <a><i>Āmantā.</i></a> <a><i>Sukhavedaniyo dukkhavedaniyo adukkhamasukhavedaniyo, sukhāya vedanāya sampayutto, dukkhāya vedanāya sampayutto, adukkhamasukhāya vedanāya sampayutto, phassena sampayutto, vedanāya sampayutto, saññāya sampayutto, cetanāya sampayutto, cittena sampayutto, sārammaṇo;</i></a> <a><i>atthi tassa āvaṭṭanā ābhogo samannāhāro manasikāro cetanā patthanā paṇidhīti?</i></a> <a><i>Na hevaṃ vattabbe …pe…</i></a> <a><i>nanu na sukhavedaniyo na dukkhavedaniyo …pe… anārammaṇo, natthi tassa āvaṭṭanā …pe… paṇidhīti?</i></a> <a><i>Āmantā.</i></a> <a><i>Hañci na sukhavedaniyo …pe… anārammaṇo, natthi tassa āvaṭṭanā …pe… paṇidhi, no ca vata re vattabbe—</i></a> <a><i>“saddo vipāko”ti.</i></a></p>
<p><a data-ref="sc2, ms32Kv_2099"><i>☑ Phasso vipāko, phasso sukhavedaniyo …pe… sārammaṇo, atthi tassa āvaṭṭanā …pe… paṇidhīti?</i></a> <a><i>Āmantā.</i></a> <a><i>Saddo vipāko, saddo sukhavedaniyo …pe… sārammaṇo, atthi tassa āvaṭṭanā …pe… paṇidhīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_2100"><i>☑ Saddo vipāko, saddo na sukhavedaniyo …pe… anārammaṇo, natthi tassa āvaṭṭanā …pe… paṇidhīti?</i></a> <a><i>Āmantā.</i></a> <a><i>Phasso vipāko, phasso na sukhavedaniyo, na dukkhavedaniyo …pe… anārammaṇo, natthi tassa āvaṭṭanā …pe… paṇidhīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_2101, msdiv637"><i>☒ Na vattabbaṃ—</i></a> <a><i>“saddo vipāko”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“so tassa kammassa katattā upacitattā ussannattā vipulattā brahmassaro hoti karavikabhāṇī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi saddo vipākoti.</i></a></p>
<p class="endsutta"><a data-ref="ms32Kv_2102"><i>Saddo vipākotikathā niṭṭhitā.</i></a></p>
</article>
</section>
</div>
</body>
</html>
