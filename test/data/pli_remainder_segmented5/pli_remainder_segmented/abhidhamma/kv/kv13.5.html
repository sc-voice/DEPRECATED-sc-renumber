<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv13.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Terasamavagga</i></a></p>
<h1><a><i>Nivutakathā</i></a></h1>
</div>
<p><a data-var="Nivuto → nīvuto (sya-all)" data-ref="sc1, pts-vp-pli481, ms32Kv_2162, msdiv665"><i>☑ Nivuto nīvaraṇaṃ jahatīti?</i></a> <a><i>Āmantā.</i></a> <a><i>Ratto rāgaṃ jahati, duṭṭho dosaṃ jahati, mūḷho mohaṃ jahati, kiliṭṭho kilese jahatīti?</i></a> <a><i>Na hevaṃ vattabbe …pe…</i></a> <a><i>rāgena rāgaṃ jahati, dosena dosaṃ jahati, mohena mohaṃ jahati, kilesehi kilese jahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2163"><i>☑ Rāgo cittasampayutto, maggo cittasampayuttoti?</i></a> <a><i>Āmantā.</i></a> <a><i>Dvinnaṃ phassānaṃ …pe…</i></a> <a><i>dvinnaṃ cittānaṃ samodhānaṃ hotīti?</i></a> <a><i>Na hevaṃ vattabbe …pe…</i></a> <a><i>rāgo akusalo, maggo kusaloti?</i></a> <a><i>Āmantā.</i></a> <a><i>Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_2164, msdiv666"><i>☑ Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“cattārimāni, bhikkhave, suvidūravidūrāni.</i></a> <a><i>Katamāni cattāri?</i></a> <a><i>Nabhañca, bhikkhave, pathavī ca—</i></a> <a><i>idaṃ paṭhamaṃ suvidūravidūraṃ …pe… tasmā sataṃ dhammo asabbhi ārakā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“kusalākusalā …pe…</i></a> <a><i>sammukhībhāvaṃ āgacchantī”ti.</i></a></p>
<p><a data-ref="sc4, ms32Kv_2165"><i>☑ Nivuto nīvaraṇaṃ jahatīti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“so evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṃ khayañāṇāya cittaṃ abhininnāmetī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“nivuto nīvaraṇaṃ jahatī”ti …pe….</i></a></p>
<p><a data-ref="sc5, pts-vp-pli482, ms32Kv_2166, msdiv667"><i>☑ Na vattabbaṃ—</i></a> <a><i>“nivuto nīvaraṇaṃ jahatī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“tassa evaṃ jānato evaṃ passato kāmāsavāpi cittaṃ vimuccati …pe…</i></a> <a><i>avijjāsavāpi cittaṃ vimuccatī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi nivuto nīvaraṇaṃ jahatīti.</i></a></p>
<p class="endsutta"><a data-var="Nivutakathā → nīvutakathā (sya-all)" data-ref="ms32Kv_2167"><i>Nivutakathā niṭṭhitā.</i></a></p>
</article>
</section>
</div>
</body>
</html>
