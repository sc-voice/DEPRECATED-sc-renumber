<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv19.7">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Ekūnavīsatimavagga</i></a></p>
<h1><a><i>Accantaniyāmakathā</i></a></h1>
</div>
<p><a data-ref="sc1, ms32Kv_2621, msdiv847"><i>☑ Atthi puthujjanassa accantaniyāmatāti?</i></a> <a><i>Āmantā.</i></a> <a><i>Mātughātako accantaniyato, pitughātako …pe…</i></a> <a><i>arahantaghātako …pe…</i></a> <a><i>ruhiruppādako …pe…</i></a> <a><i>saṃghabhedako accantaniyatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2622, msdiv848"><i>☑ Atthi puthujjanassa accantaniyāmatāti?</i></a> <a><i>Āmantā.</i></a> <a><i>Accantaniyatassa puggalassa vicikicchā uppajjeyyāti?</i></a> <a><i>Āmantā.</i></a> <a><i>Hañci accantaniyatassa puggalassa vicikicchā uppajjeyya, no ca vata re vattabbe—</i></a> <a><i>“atthi puthujjanassa accantaniyāmatā”ti.</i></a></p>
<p><a data-ref="sc3, pts-vp-pli587, ms32Kv_2623"><i>☑ Accantaniyatassa puggalassa vicikicchā nuppajjeyyāti?</i></a> <a><i>Āmantā.</i></a> <a><i>Pahīnāti?</i></a> <a><i>Na hevaṃ vattabbe …pe…</i></a> <a><i>pahīnāti?</i></a> <a><i>Āmantā.</i></a> <a><i>Sotāpattimaggenāti?</i></a> <a><i>Na hevaṃ vattabbe …pe…</i></a> <a><i>sakadāgāmimaggena …pe…</i></a> <a><i>anāgāmimaggena …pe…</i></a> <a><i>arahattamaggenāti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_2624"><i>☑ Katamena maggenāti?</i></a> <a><i>Akusalena maggenāti.</i></a> <a><i>Akusalo maggo niyyāniko khayagāmī bodhagāmī anāsavo …pe… asaṃkilesikoti?</i></a> <a><i>Na hevaṃ vattabbe …pe…</i></a> <a><i>nanu akusalo maggo aniyyāniko …pe…</i></a> <a><i>saṃkilesikoti?</i></a> <a><i>Āmantā.</i></a> <a><i>Hañci akusalo maggo aniyyāniko …pe…</i></a> <a><i>saṃkilesiko, no ca vata re vattabbe—</i></a> <a><i>“accantaniyatassa puggalassa vicikicchā akusalena maggena pahīnā”ti.</i></a></p>
<p><a data-ref="sc5, ms32Kv_2625, msdiv849"><i>☑ Sassatadiṭṭhiyā niyatassa puggalassa ucchedadiṭṭhi uppajjeyyāti?</i></a> <a><i>Āmantā.</i></a> <a><i>Hañci sassatadiṭṭhiyā niyatassa puggalassa ucchedadiṭṭhi uppajjeyya, no ca vata re vattabbe—</i></a> <a><i>“atthi puthujjanassa accantaniyāmatā”ti.</i></a></p>
<p><a data-ref="sc6, ms32Kv_2626"><i>☑ Sassatadiṭṭhiyā niyatassa puggalassa ucchedadiṭṭhi nuppajjeyyāti?</i></a> <a><i>Āmantā.</i></a> <a><i>Pahīnāti?</i></a> <a><i>Na hevaṃ vattabbe …pe…</i></a> <a><i>pahīnāti?</i></a> <a><i>Āmantā.</i></a> <a><i>Sotāpattimaggenāti?</i></a> <a><i>Na hevaṃ vattabbe …pe…</i></a> <a><i>sakadāgāmimaggena …pe…</i></a> <a><i>anāgāmimaggena …pe…</i></a> <a><i>arahattamaggenāti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, pts-vp-pli588, ms32Kv_2627"><i>☑ Katamena maggenāti?</i></a> <a><i>Akusalena maggena.</i></a> <a><i>Akusalo maggo …pe… no ca vata re vattabbe—</i></a> <a><i>“sassatadiṭṭhiyā niyatassa puggalassa ucchedadiṭṭhi akusalena maggena pahīnā”ti.</i></a></p>
<p><a data-ref="sc8, ms32Kv_2628, msdiv850"><i>☑ Ucchedadiṭṭhiyā niyatassa puggalassa sassatadiṭṭhi uppajjeyyāti?</i></a> <a><i>Āmantā.</i></a> <a><i>Hañci ucchedadiṭṭhiyā niyatassa puggalassa sassatadiṭṭhi uppajjeyya, no ca vata re vattabbe—</i></a> <a><i>“atthi puthujjanassa accantaniyāmatā”ti.</i></a></p>
<p><a data-ref="sc9, ms32Kv_2629"><i>☑ Ucchedadiṭṭhiyā niyatassa puggalassa sassatadiṭṭhi nuppajjeyyāti?</i></a> <a><i>Āmantā.</i></a> <a><i>Pahīnāti?</i></a> <a><i>Na hevaṃ vattabbe …pe…</i></a> <a><i>pahīnāti?</i></a> <a><i>Āmantā.</i></a> <a><i>Sotāpattimaggenāti?</i></a> <a><i>Na hevaṃ vattabbe …pe…</i></a> <a><i>sakadāgāmimaggena …pe…</i></a> <a><i>anāgāmimaggena …pe…</i></a> <a><i>arahattamaggenāti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_2630"><i>☑ Katamena maggenāti?</i></a> <a><i>Akusalena maggenāti.</i></a> <a><i>Akusalo maggo …pe… no ca vata re vattabbe—</i></a> <a><i>“ucchedadiṭṭhiyā niyatassa puggalassa sassatadiṭṭhi akusalena maggena pahīnā”ti.</i></a></p>
<p><a data-var="ekantakāḷakehi akusalehi dhammehi, so → evaṃ kho bhikkhave puggalo (^an7.15#1 [15. Udakūpamāsutta])" data-ref="sc11, pts-vp-pli589, ms32Kv_2631, msdiv851"><i>☒ Na vattabbaṃ—</i></a> <a><i>“atthi puthujjanassa accantaniyāmatā”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṃ nimuggo nimuggova hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi puthujjanassa accantaniyāmatāti.</i></a></p>
<p><a data-ref="sc12, ms32Kv_2632, msdiv852"><i>☑ Vuttaṃ bhagavatā—</i></a> <a><i>“idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṃ nimuggo nimuggova hotī”ti katvā tena ca kāraṇena atthi puthujjanassa accantaniyāmatāti?</i></a> <a><i>Āmantā.</i></a> <a><i>Vuttaṃ bhagavatā—</i></a> <a><i>“idha, bhikkhave, ekacco puggalo ummujjitvā nimujjatī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Sabbakālaṃ ummujjitvā nimujjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_2633"><i>☑ Vuttaṃ bhagavatā—</i></a> <a><i>“idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṃ nimuggo nimuggova hotī”ti—</i></a> <a><i>katvā tena ca kāraṇena atthi puthujjanassa accantaniyāmatāti?</i></a> <a><i>Āmantā.</i></a> <a><i>Vuttaṃ bhagavatā—</i></a> <a><i>“idha, bhikkhave, ekacco puggalo ummujjitvā ṭhito hoti, ummujjitvā vipassati viloketi, ummujjitvā patarati, ummujjitvā patigādhappatto hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Sabbakālaṃ ummujjitvā patigādhappatto hotīti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_2634"><i>Accantaniyāmakathā niṭṭhitā.</i></a></p>
</article>
</section>
</div>
</body>
</html>
