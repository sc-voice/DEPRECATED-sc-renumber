<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv1.8">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Paṭhamavagga</i></a></p>
<h1><a><i>Ekaccaṃatthītikathā</i></a></h1>
</div>
<h2><a><i>Atītādiekaccakathā</i></a></h2>
<p><a data-ref="sc1, ms32Kv_745, msdiv299"><i>☑ Atītaṃ atthīti?</i></a> <a><i>Ekaccaṃ atthi, ekaccaṃ natthīti.</i></a> <a><i>Ekaccaṃ niruddhaṃ, ekaccaṃ na niruddhaṃ;</i></a> <a><i>ekaccaṃ vigataṃ, ekaccaṃ avigataṃ;</i></a> <a><i>ekaccaṃ atthaṅgataṃ, ekaccaṃ na atthaṅgataṃ;</i></a> <a><i>ekaccaṃ abbhatthaṅgataṃ, ekaccaṃ na abbhatthaṅgatanti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_746"><i>☑ Atītaṃ ekaccaṃ atthi, ekaccaṃ natthīti?</i></a> <a><i>Āmantā.</i></a> <a><i>Atītā avipakkavipākā dhammā ekacce atthi, ekacce natthīti?</i></a> <a><i>Na hevaṃ vattabbe …pe…</i></a> <a><i>atītaṃ ekaccaṃ atthi, ekaccaṃ natthīti?</i></a> <a><i>Āmantā.</i></a> <a><i>Atītā vipakkavipākā dhammā ekacce atthi, ekacce natthīti?</i></a> <a><i>Na hevaṃ vattabbe …pe…</i></a> <a><i>atītaṃ ekaccaṃ atthi, ekaccaṃ natthīti?</i></a> <a><i>Āmantā.</i></a> <a><i>Atītā avipākā dhammā ekacce atthi ekacce natthīti?</i></a> <a><i>Na hevaṃ vattabbe …pe….</i></a></p>
<p><a data-var="avipākā → avipakkavipākā (si, mr)" data-ref="sc3, pts-vp-pli152, ms32Kv_747"><i>☑ Atītaṃ ekaccaṃ atthi ekaccaṃ natthīti?</i></a> <a data-var="atthīti → te natthīti (bj, mr)"><i>Āmantā.</i></a> <a><i>Kiṃ atthi kiṃ natthīti?</i></a> <a><i>Atītā avipakkavipākā dhammā—</i></a> <a><i>te atthi;</i></a> <a><i>atītā vipakkavipākā dhammā—</i></a> <a><i>te natthīti.</i></a> <a><i>Atītā avipakkavipākā dhammā—</i></a> <a><i>te atthīti?</i></a> <a><i>Āmantā.</i></a> <a><i>Atītā vipakkavipākā dhammā—</i></a> <a><i>te atthīti?</i></a> <a><i>Na hevaṃ vattabbe …pe…</i></a> <a><i>atītā avipakkavipākā dhammā—</i></a> <a><i>te atthīti?</i></a> <a><i>Āmantā.</i></a> <a><i>Atītā avipākā dhammā—</i></a> <a><i>te atthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_748"><i>☑ Atītā vipakkavipākā dhammā—</i></a> <a><i>te natthīti?</i></a> <a><i>Āmantā.</i></a> <a><i>Atītā avipakkavipākā dhammā—</i></a> <a><i>te natthīti?</i></a> <a><i>Na hevaṃ vattabbe …pe….</i></a></p>
<p><a data-var="avipākā → vipakkavipākā (sya-all, pts-vp-pli1); avipakkavipākā (mr)" data-ref="sc5, ms32Kv_749"><i>☑ Atītā avipākā dhammā—</i></a> <a data-var="avipakkavipākā → avipākā (sya-all, pts-vp-pli1)"><i>te natthīti?</i></a> <a><i>Āmantā.</i></a> <a><i>Atītā avipakkavipākā dhammā—</i></a> <a><i>te natthīti?</i></a> <a><i>Na hevaṃ vattabbe …pe….</i></a></p>
<p><a data-var="te → dhammā niruddhā te (sya-all, mr)" data-ref="sc6, ms32Kv_750"><i>☑ Atītā avipakkavipākā dhammā—</i></a> <a><i>te atthīti?</i></a> <a><i>Āmantā.</i></a> <a><i>Nanu atītā avipakkavipākā dhammā niruddhāti?</i></a> <a><i>Āmantā.</i></a> <a><i>Hañci atītā avipakkavipākā dhammā niruddhā, no ca vata re vattabbe—</i></a> <a><i>“atītā avipakkavipākā dhammā—</i></a> <a><i>te atthī”ti.</i></a></p>
<p><a data-var="avipākā → avipakkavipākā (pts-vp-pli1, mr)" data-ref="sc7, ms32Kv_751"><i>☑ Atītā avipakkavipākā dhammā niruddhā—</i></a> <a><i>te atthīti?</i></a> <a><i>Āmantā.</i></a> <a><i>Atītā vipakkavipākā dhammā niruddhā—</i></a> <a><i>te atthīti?</i></a> <a><i>Na hevaṃ vattabbe …pe…</i></a> <a><i>atītā avipakkavipākā dhammā niruddhā—</i></a> <a><i>te atthīti?</i></a> <a><i>Āmantā.</i></a> <a><i>Atītā avipākā dhammā niruddhā—</i></a> <a><i>te atthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_752"><i>☑ Atītā vipakkavipākā dhammā niruddhā—</i></a> <a><i>te natthīti?</i></a> <a><i>Āmantā.</i></a> <a><i>Atītā avipakkavipākā dhammā niruddhā—</i></a> <a><i>te natthīti?</i></a> <a><i>Na hevaṃ vattabbe …pe….</i></a></p>
<p><a data-var="avipākā → vipakkavipākā (bj, sya-all); avipakkavipākā (mr)" data-ref="sc9, ms32Kv_753"><i>☑ Atītā avipākā dhammā niruddhā—</i></a> <a data-var="avipakkavipākā → avipākā (bj, sya-all, pts-vp-pli1)"><i>te natthīti?</i></a> <a><i>Āmantā.</i></a> <a><i>Atītā avipakkavipākā dhammā niruddhā—</i></a> <a><i>te natthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, pts-vp-pli153, ms32Kv_754"><i>☑ Atītā avipakkavipākā dhammā niruddhā—</i></a> <a><i>te atthīti?</i></a> <a><i>Āmantā.</i></a> <a><i>Atītā vipakkavipākā dhammā niruddhā—</i></a> <a><i>te natthīti?</i></a> <a><i>Āmantā.</i></a> <a><i>Atītā ekadesaṃ vipakkavipākā dhammā ekadesaṃ avipakkavipākā dhammā niruddhā—</i></a> <a><i>te ekacce atthi ekacce natthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_755"><i>☒ Na vattabbaṃ—</i></a> <a><i>“atītā avipakkavipākā dhammā—</i></a> <a><i>te atthī”ti?</i></a> <a><i>Āmantā.</i></a> <a><i>Nanu atītā avipakkavipākā dhammā vipaccissantīti?</i></a> <a><i>Āmantā.</i></a> <a><i>Hañci atītā avipakkavipākā dhammā vipaccissanti, tena vata re vattabbe—</i></a> <a><i>“atītā avipakkavipākā dhammā—</i></a> <a><i>te atthī”ti.</i></a></p>
<p><a data-ref="sc12, ms32Kv_756"><i>☑ Atītā avipakkavipākā dhammā vipaccissantīti katvā te atthīti?</i></a> <a><i>Āmantā.</i></a> <a><i>Vipaccissantīti katvā paccuppannāti?</i></a> <a><i>Na hevaṃ vattabbe …pe…</i></a> <a><i>vipaccissantīti katvā paccuppannāti?</i></a> <a><i>Āmantā.</i></a> <a><i>Paccuppannā dhammā nirujjhissantīti katvā te natthīti?</i></a> <a><i>Na hevaṃ vattabbe …pe….</i></a></p>
<h2><a><i>Anāgatādiekaccakathā</i></a></h2>
<p><a data-ref="sc13, ms32Kv_757, msdiv300"><i>☑ Anāgataṃ atthīti?</i></a> <a><i>Ekaccaṃ atthi, ekaccaṃ natthīti.</i></a> <a><i>Ekaccaṃ jātaṃ, ekaccaṃ ajātaṃ;</i></a> <a><i>ekaccaṃ sañjātaṃ, ekaccaṃ asañjātaṃ;</i></a> <a><i>ekaccaṃ nibbattaṃ, ekaccaṃ anibbattaṃ;</i></a> <a><i>ekaccaṃ pātubhūtaṃ, ekaccaṃ apātubhūtanti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, pts-vp-pli154, ms32Kv_758"><i>☑ Anāgataṃ ekaccaṃ atthi, ekaccaṃ natthīti?</i></a> <a><i>Āmantā.</i></a> <a><i>Anāgatā uppādino dhammā ekacce atthi, ekacce natthīti?</i></a> <a><i>Na hevaṃ vattabbe …pe…</i></a> <a><i>anāgataṃ ekaccaṃ atthi, ekaccaṃ natthīti?</i></a> <a><i>Āmantā.</i></a> <a><i>Anāgatā anuppādino dhammā ekacce atthi, ekacce natthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc15, ms32Kv_759"><i>☑ Anāgataṃ ekaccaṃ atthi, ekaccaṃ natthīti?</i></a> <a><i>Āmantā.</i></a> <a><i>Kiṃ atthi, kiṃ natthīti?</i></a> <a><i>Anāgatā uppādino dhammā—</i></a> <a><i>te atthi;</i></a> <a><i>anāgatā anuppādino dhammā—</i></a> <a><i>te natthīti.</i></a> <a><i>Anāgatā uppādino dhammā—</i></a> <a><i>te atthīti?</i></a> <a><i>Āmantā.</i></a> <a><i>Anāgatā anuppādino dhammā—</i></a> <a><i>te atthīti?</i></a> <a><i>Na hevaṃ vattabbe …pe…</i></a> <a><i>anāgatā anuppādino dhammā—</i></a> <a><i>te natthīti?</i></a> <a><i>Āmantā.</i></a> <a><i>Anāgatā uppādino dhammā—</i></a> <a><i>te natthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc16, ms32Kv_760"><i>☑ Anāgatā uppādino dhammā—</i></a> <a><i>te atthīti?</i></a> <a><i>Āmantā.</i></a> <a><i>Nanu anāgatā uppādino dhammā ajātāti?</i></a> <a><i>Āmantā.</i></a> <a><i>Hañci anāgatā uppādino dhammā ajātā, no ca vata re vattabbe—</i></a> <a><i>“anāgatā uppādino dhammā—</i></a> <a><i>te atthī”ti.</i></a></p>
<p><a data-ref="sc17, ms32Kv_761"><i>☑ Anāgatā uppādino dhammā ajātā—</i></a> <a><i>te atthīti?</i></a> <a><i>Āmantā.</i></a> <a><i>Anāgatā anuppādino dhammā ajātā—</i></a> <a><i>te atthīti?</i></a> <a><i>Na hevaṃ vattabbe …pe…</i></a> <a><i>anāgatā anuppādino dhammā ajātā—</i></a> <a><i>te natthīti?</i></a> <a><i>Āmantā.</i></a> <a><i>Anāgatā uppādino dhammā ajātā—</i></a> <a><i>te natthīti?</i></a> <a><i>Na hevaṃ vattabbe …pe….</i></a></p>
<p><a data-ref="sc18, ms32Kv_762"><i>☒ Na vattabbaṃ—</i></a> <a><i>“anāgatā uppādino dhammā—</i></a> <a><i>te atthī”ti?</i></a> <a><i>Āmantā.</i></a> <a><i>Nanu anāgatā uppādino dhammā uppajjissantīti?</i></a> <a><i>Āmantā.</i></a> <a><i>Hañci anāgatā uppādino dhammā uppajjissanti, tena vata re vattabbe—</i></a> <a><i>“anāgatā uppādino dhammā—</i></a> <a><i>te atthī”ti.</i></a></p>
<p><a data-ref="sc19, pts-vp-pli155, ms32Kv_763"><i>☑ Anāgatā uppādino dhammā uppajjissantīti katvā te atthīti?</i></a> <a><i>Āmantā.</i></a> <a><i>Uppajjissantīti katvā paccuppannāti?</i></a> <a><i>Na hevaṃ vattabbe …pe…</i></a> <a><i>uppajjissantīti katvā paccuppannāti?</i></a> <a><i>Āmantā.</i></a> <a><i>Paccuppannā dhammā nirujjhissantīti katvā te natthīti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_764"><i>Ekaccaṃ atthītikathā niṭṭhitā.</i></a></p>
</article>
</section>
</div>
</body>
</html>
