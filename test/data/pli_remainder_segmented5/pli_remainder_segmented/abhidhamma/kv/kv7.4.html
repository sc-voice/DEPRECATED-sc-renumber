<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv7.4">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattamavagga</i></a></p>
<h1><a><i>Dānakathā</i></a></h1>
</div>
<p><a data-ref="sc1, pts-vp-pli340, ms32Kv_1635, msdiv478"><i>☑ Cetasiko dhammo dānanti?</i></a> <a><i>Āmantā.</i></a> <a><i>Labbhā cetasiko dhammo paresaṃ dātunti?</i></a> <a><i>Na hevaṃ vattabbe …pe…</i></a> <a><i>labbhā cetasiko dhammo paresaṃ dātunti?</i></a> <a><i>Āmantā.</i></a> <a><i>Labbhā phasso paresaṃ dātunti?</i></a> <a><i>Na hevaṃ vattabbe …pe…</i></a> <a><i>labbhā vedanā …pe…</i></a> <a><i>saññā …</i></a> <a><i>cetanā …</i></a> <a><i>saddhā …</i></a> <a><i>vīriyaṃ …</i></a> <a><i>sati …</i></a> <a><i>samādhi …</i></a> <a><i>paññā paresaṃ dātunti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1636, msdiv479"><i>☒ Na vattabbaṃ—</i></a> <a><i>“cetasiko dhammo dānan”ti?</i></a> <a><i>Āmantā.</i></a> <a><i>Dānaṃ aniṭṭhaphalaṃ akantaphalaṃ amanuññaphalaṃ secanakaphalaṃ dukkhudrayaṃ dukkhavipākanti?</i></a> <a><i>Na hevaṃ vattabbe …pe…</i></a> <a><i>nanu dānaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?</i></a> <a><i>Āmantā.</i></a> <a><i>Hañci dānaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākaṃ, tena vata re vattabbe—</i></a> <a><i>“cetasiko dhammo dānan”ti.</i></a></p>
<p><a data-var="dānanti → upari vuccamānāya paravādīpucchāya sadisā, aṭṭhakathā" data-ref="sc3, ms32Kv_1637"><i>☒ Dānaṃ iṭṭhaphalaṃ vuttaṃ bhagavatā, cīvaraṃ dānanti?</i></a> <a><i>Āmantā.</i></a> <a><i>Cīvaraṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?</i></a> <a><i>Na hevaṃ vattabbe …pe…</i></a> <a><i>dānaṃ iṭṭhaphalaṃ vuttaṃ bhagavatā, piṇḍapāto senāsanaṃ gilānapaccayabhesajjaparikkhāro dānanti?</i></a> <a><i>Āmantā.</i></a> <a><i>Gilānapaccayabhesajjaparikkhāro iṭṭhaphalo kantaphalo manuññaphalo asecanakaphalo sukhudrayo sukhavipākoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1638, msdiv480"><i>☒ Na vattabbaṃ—</i></a> <a><i>“cetasiko dhammo dānan”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc5, pts-vp-pli341, ms32Kv_1639"><i>“Saddhā hiriyaṃ kusalañca dānaṃ,</i></a><br>
<a><i>Dhammā ete sappurisānuyātā;</i></a><br>
<a><i>Etañhi maggaṃ diviyaṃ vadanti,</i></a><br>
<a><i>Etena hi gacchati devalokan”ti.</i></a></p>
</blockquote>
<p><a data-ref="sc6, ms32Kv_1640"><i>Attheva suttantoti?</i></a> <a><i>Āmantā.</i></a> <a><i>Tena hi cetasiko dhammo dānanti.</i></a></p>
<p><a data-var="abyābajjhaṃ → abyāpajjhaṃ (bj, sya-all, pts-vp-pli1, mr)" data-ref="sc7, pts-vp-pli342, ms32Kv_1641"><i>☒ Na vattabbaṃ—</i></a> <a><i>“cetasiko dhammo dānan”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“pañcimāni, bhikkhave, dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṃkiyanti na saṅkiyissanti, appaṭikuṭṭhāni samaṇehi brāhmaṇehi viññūhi.</i></a> <a><i>Katamāni pañca?</i></a> <a><i>Idha, bhikkhave, ariyasāvako pāṇātipātaṃ pahāya pāṇātipātā paṭivirato hoti.</i></a> <a><i>Pāṇātipātā paṭivirato, bhikkhave, ariyasāvako aparimāṇānaṃ sattānaṃ abhayaṃ deti averaṃ deti abyābajjhaṃ deti.</i></a> <a><i>Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā aparimāṇassa abhayassa averassa abyābajjhassa bhāgī hoti.</i></a> <a><i>Idaṃ, bhikkhave, paṭhamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi.</i></a> <a><i>Puna caparaṃ, bhikkhave, ariyasāvako adinnādānaṃ pahāya …pe…</i></a> <a><i>kāmesumicchācāraṃ pahāya …pe…</i></a> <a><i>musāvādaṃ pahāya …pe…</i></a> <a><i>surāmerayamajjapamādaṭṭhānaṃ pahāya surāmerayamajjapamādaṭṭhānā paṭivirato hoti.</i></a> <a><i>Surāmerayamajjapamādaṭṭhānā paṭivirato, bhikkhave, ariyasāvako aparimāṇānaṃ sattānaṃ abhayaṃ deti averaṃ deti abyābajjhaṃ deti.</i></a> <a><i>Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā aparimāṇassa abhayassa averassa abyābajjhassa bhāgī hoti.</i></a> <a><i>Idaṃ, bhikkhave, pañcamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi.</i></a> <a><i>Imāni kho, bhikkhave, pañca dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṃkiyanti na saṅkiyissanti, appaṭikuṭṭhāni samaṇehi brāhmaṇehi viññūhī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi cetasiko dhammo dānanti.</i></a></p>
<p><a data-ref="sc8, ms32Kv_1642, msdiv481"><i>☑ Na vattabbaṃ—</i></a> <a><i>“deyyadhammo dānan”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“idhekacco annaṃ deti, pānaṃ deti, vatthaṃ deti, yānaṃ deti, mālaṃ deti, gandhaṃ deti, vilepanaṃ deti, seyyaṃ deti, āvasathaṃ deti, padīpeyyaṃ detī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi deyyadhammo dānanti.</i></a></p>
<p><a data-ref="sc9, pts-vp-pli343, ms32Kv_1643, msdiv482"><i>☒ Deyyadhammo dānanti?</i></a> <a><i>Āmantā.</i></a> <a><i>Deyyadhammo iṭṭhaphalo kantaphalo manuññaphalo asecanakaphalo sukhudrayo sukhavipākoti?</i></a> <a><i>Na hevaṃ vattabbe …pe…</i></a> <a><i>dānaṃ iṭṭhaphalaṃ vuttaṃ bhagavatā, cīvaraṃ dānanti?</i></a> <a><i>Āmantā.</i></a> <a><i>Cīvaraṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?</i></a> <a><i>Na hevaṃ vattabbe …pe…</i></a> <a><i>dānaṃ iṭṭhaphalaṃ vuttaṃ bhagavatā, piṇḍapāto dānaṃ …</i></a> <a><i>senāsanaṃ dānaṃ …</i></a> <a><i>gilānapaccayabhesajjaparikkhāro dānanti?</i></a> <a><i>Āmantā.</i></a> <a><i>Gilānapaccayabhesajjaparikkhāro iṭṭhaphalo kantaphalo manuññaphalo asecanakaphalo sukhudrayo sukhavipākoti?</i></a> <a><i>Na hevaṃ vattabbe …pe…</i></a> <a><i>tena hi na vattabbaṃ—</i></a> <a><i>“deyyadhammo dānan”ti.</i></a></p>
<p class="endsutta"><a data-ref="ms32Kv_1644"><i>Dānakathā niṭṭhitā.</i></a></p>
</article>
</section>
</div>
</body>
</html>
