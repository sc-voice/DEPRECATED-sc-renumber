<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv22.7">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Bāvīsatimavagga</i></a></p>
<h1><a><i>Āsevanapaccayakathā</i></a></h1>
</div>
<p><a data-ref="sc1, ms32Kv_2761, msdiv903"><i>☑ Natthi kāci āsevanapaccayatāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“pāṇātipāto, bhikkhave, āsevito bhāvito bahulīkato nirayasaṃvattaniko tiracchānayonisaṃvattaniko pettivisayasaṃvattaniko, yo sabbalahuso pāṇātipātassa vipāko manussabhūtassa appāyukasaṃvattaniko hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi kāci āsevanapaccayatāti.</i></a></p>
<p><a data-ref="sc2, pts-vp-pli619, ms32Kv_2762"><i>☑ Natthi kāci āsevanapaccayatāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“adinnādānaṃ, bhikkhave, āsevitaṃ bhāvitaṃ bahulīkataṃ nirayasaṃvattanikaṃ tiracchānayonisaṃvattanikaṃ pettivisayasaṃvattanikaṃ, yo sabbalahuso adinnādānassa vipāko manussabhūtassa bhogabyasanasaṃvattaniko hoti …pe…</i></a> <a><i>yo sabbalahuso kāmesumicchācārassa vipāko manussabhūtassa sapattaverasaṃvattaniko hoti …pe…</i></a> <a><i>yo sabbalahuso musāvādassa vipāko manussabhūtassa abbhūtabbhakkhānasaṃvattaniko hoti …pe…</i></a> <a><i>yo sabbalahuso pisuṇāya vācāya vipāko manussabhūtassa mittehi bhedanasaṃvattaniko hoti …pe…</i></a> <a><i>yo sabbalahuso pharusāya vācāya vipāko manussabhūtassa amanāpasaddasaṃvattaniko hoti …pe…</i></a> <a><i>yo sabbalahuso samphappalāpassa vipāko manussabhūtassa anādeyyavācāsaṃvattaniko hoti, surāmerayapānaṃ, bhikkhave, āsevitaṃ …pe…</i></a> <a><i>yo sabbalahuso surāmerayapānassa vipāko manussabhūtassa ummattakasaṃvattaniko hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi kāci āsevanapaccayatāti.</i></a></p>
<p><a data-ref="sc3, ms32Kv_2763, msdiv904"><i>☑ Natthi kāci āsevanapaccayatāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“micchādiṭṭhi, bhikkhave, āsevitā bhāvitā bahulīkatā nirayasaṃvattanikā tiracchānayonisaṃvattanikā pettivisayasaṃvattanikā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi kāci āsevanapaccayatāti.</i></a></p>
<p><a data-ref="sc4, ms32Kv_2764"><i>☑ Natthi kāci āsevanapaccayatāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“micchāsaṅkappo …pe…</i></a> <a><i>micchāsamādhi, bhikkhave, āsevito bhāvito …pe… pettivisayasaṃvattaniko”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi kāci āsevanapaccayatāti.</i></a></p>
<p><a data-ref="sc5, ms32Kv_2765, msdiv905"><i>☑ Natthi kāci āsevanapaccayatāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“sammādiṭṭhi, bhikkhave, āsevitā bhāvitā bahulīkatā amatogadhā hoti amataparāyanā amatapariyosānā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi kāci āsevanapaccayatāti.</i></a></p>
<p><a data-ref="sc6, pts-vp-pli620, ms32Kv_2766"><i>☑ Natthi kāci āsevanapaccayatāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“sammāsaṅkappo, bhikkhave, āsevito bhāvito bahulīkato …pe…</i></a> <a><i>sammāsamādhi, bhikkhave, āsevito bhāvito bahulīkato amatogadho hoti amataparāyano amatapariyosāno”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi atthi kāci āsevanapaccayatāti.</i></a></p>
<p class="endsutta"><a data-var="Āsevanapaccayakathā → āsevanapaccayatākathā (sya-all)" data-ref="ms32Kv_2767"><i>Āsevanapaccayakathā niṭṭhitā.</i></a></p>
</article>
</section>
</div>
</body>
</html>
