<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv15.11">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Pannarasamavagga</i></a></p>
<h1><a><i>Kammūpacayakathā</i></a></h1>
</div>
<p><a data-ref="sc1, pts-vp-pli520, ms32Kv_2332, msdiv737"><i>☑ Aññaṃ kammaṃ añño kammūpacayoti?</i></a> <a><i>Āmantā.</i></a> <a><i>Añño phasso, añño phassūpacayo;</i></a> <a><i>aññā vedanā, añño vedanūpacayo;</i></a> <a><i>aññā saññā, añño saññūpacayo;</i></a> <a><i>aññā cetanā, añño cetanūpacayo;</i></a> <a><i>aññaṃ cittaṃ, añño cittūpacayo;</i></a> <a><i>aññā saddhā, añño saddhūpacayo;</i></a> <a><i>aññaṃ vīriyaṃ, añño vīriyūpacayo;</i></a> <a><i>aññā sati, añño satūpacayo;</i></a> <a><i>añño samādhi, añño samādhūpacayo;</i></a> <a><i>aññā paññā, añño paññūpacayo;</i></a> <a><i>añño rāgo, añño rāgūpacayo …pe…</i></a> <a><i>aññaṃ anottappaṃ, añño anottappūpacayoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2333, msdiv738"><i>☑ Aññaṃ kammaṃ, añño kammūpacayoti?</i></a> <a><i>Āmantā.</i></a> <a><i>Kammūpacayo kammena sahajātoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_2334"><i>☑ Kammūpacayo kammena sahajātoti?</i></a> <a><i>Āmantā.</i></a> <a><i>Kusalena kammena sahajāto kammūpacayo kusaloti, na hevaṃ vattabbe …pe….</i></a></p>
<p><a data-ref="sc4, ms32Kv_2335"><i>☑ Kusalena kammena sahajāto kammūpacayo kusaloti?</i></a> <a><i>Āmantā.</i></a> <a><i>Sukhāya vedanāya sampayuttena kammena sahajāto kammūpacayo sukhāya vedanāya sampayuttoti?</i></a> <a><i>Na hevaṃ vattabbe …pe…</i></a> <a><i>dukkhāya vedanāya …pe…</i></a> <a><i>adukkhamasukhāya vedanāya sampayuttena kammena sahajāto kammūpacayo adukkhamasukhāya vedanāya sampayuttoti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_2336, msdiv739"><i>☑ Kammūpacayo kammena sahajātoti?</i></a> <a><i>Āmantā.</i></a> <a><i>Akusalena kammena sahajāto kammūpacayo akusaloti?</i></a> <a><i>Na hevaṃ vattabbe …pe…</i></a></p>
<p><a data-ref="sc6, pts-vp-pli521, ms32Kv_2337"><i>☑ Akusalena kammena sahajāto kammūpacayo akusaloti?</i></a> <a><i>Āmantā.</i></a> <a><i>Sukhāya vedanāya sampayuttena kammena sahajāto kammūpacayo sukhāya vedanāya sampayuttoti?</i></a> <a><i>Na hevaṃ vattabbe …pe…</i></a> <a><i>dukkhāya vedanāya …pe…</i></a> <a><i>adukkhamasukhāya vedanāya sampayuttena kammena sahajāto kammūpacayo adukkhamasukhāya vedanāya sampayuttoti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_2338, msdiv740"><i>☑ Kammaṃ cittena sahajātaṃ, kammaṃ sārammaṇanti?</i></a> <a><i>Āmantā.</i></a> <a><i>Kammūpacayo cittena sahajāto, kammūpacayo sārammaṇoti?</i></a> <a><i>Na hevaṃ vattabbe …pe…</i></a> <a><i>kammūpacayo cittena sahajāto, kammūpacayo anārammaṇoti?</i></a> <a><i>Āmantā.</i></a> <a><i>Kammaṃ cittena sahajātaṃ, kammaṃ anārammaṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_2339"><i>☑ Kammaṃ cittena sahajātaṃ, cittaṃ bhijjamānaṃ kammaṃ bhijjatīti?</i></a> <a><i>Āmantā.</i></a> <a><i>Kammūpacayo cittena sahajāto, cittaṃ bhijjamānaṃ kammūpacayo bhijjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_2340"><i>☑ Kammūpacayo cittena sahajāto, cittaṃ bhijjamānaṃ kammūpacayo na bhijjatīti?</i></a> <a><i>Āmantā.</i></a> <a><i>Kammaṃ cittena sahajātaṃ, cittaṃ bhijjamānaṃ kammaṃ na bhijjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_2341, msdiv741"><i>☑ Kammamhi kammūpacayoti?</i></a> <a><i>Āmantā.</i></a> <a><i>Taññeva kammaṃ so kammūpacayoti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, pts-vp-pli522, ms32Kv_2342"><i>☑ Kammamhi kammūpacayo, kammūpacayato vipāko nibbattatīti?</i></a> <a><i>Āmantā.</i></a> <a><i>Taññeva kammaṃ, so kammūpacayo, so kammavipākoti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_2343"><i>☑ Kammamhi kammūpacayo, kammūpacayato vipāko nibbattati, vipāko sārammaṇoti?</i></a> <a><i>Āmantā.</i></a> <a><i>Kammūpacayo sārammaṇoti?</i></a> <a><i>Na hevaṃ vattabbe …pe…</i></a> <a><i>kammūpacayo anārammaṇoti?</i></a> <a><i>Āmantā.</i></a> <a><i>Vipāko anārammaṇoti?</i></a> <a><i>Na hevaṃ vattabbe …pe….</i></a></p>
<p><a data-var="sabyābajjhampi abyābajjhampi → sabyāpajjhampi abyāpajjhampi (bj, sya-all, pts-vp-pli1, mr)" data-ref="sc13, ms32Kv_2344, msdiv742"><i>☑ Aññaṃ kammaṃ añño kammūpacayoti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“idha, puṇṇa, ekacco sabyābajjhampi abyābajjhampi kāyasaṅkhāraṃ abhisaṅkharoti, sabyābajjhampi abyābajjhampi vacīsaṅkhāraṃ …pe…</i></a> <a><i>manosaṅkhāraṃ abhisaṅkharoti, so sabyābajjhampi abyābajjhampi kāyasaṅkhāraṃ abhisaṅkharitvā, sabyābajjhampi abyābajjhampi vacīsaṅkhāraṃ …pe…</i></a> <a><i>manosaṅkhāraṃ abhisaṅkharitvā sabyābajjhampi abyābajjhampi lokaṃ upapajjati.</i></a> <a><i>Tamenaṃ sabyābajjhampi abyābajjhampi lokaṃ upapannaṃ samānaṃ sabyābajjhāpi abyābajjhāpi phassā phusanti.</i></a> <a><i>So sabyābajjhehipi abyābajjhehipi phassehi phuṭṭho samāno sabyābajjhampi abyābajjhampi vedanaṃ vedeti vokiṇṇasukhadukkhaṃ, seyyathāpi manussā ekacce ca devā ekacce ca vinipātikā.</i></a> <a><i>Iti kho, puṇṇa, bhūtā bhūtassa upapatti hoti, yaṃ karoti tena upapajjati, upapannametaṃ phassā phusanti.</i></a> <a><i>Evampāhaṃ, puṇṇa, ‘kammadāyādā sattā’ti vadāmī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“aññaṃ kammaṃ, añño kammūpacayo”ti.</i></a></p>
<p class="endsutta"><a data-ref="ms32Kv_2345"><i>Kammūpacayakathā niṭṭhitā.</i></a><br>
<a><i>Pannarasamo vaggo.</i></a></p>
<p class="uddana-intro"><a data-ref="ms32Kv_2346"><i>Tassuddānaṃ</i></a></p>
<p class="uddana"><a data-ref="sc14, pts-vp-pli523, ms32Kv_2347"><i>Paccayatā vavatthitā,</i></a> <a><i>paṭiccasamuppādo,</i></a> <a><i>addhā,</i></a> <a><i>khaṇo layo muhuttaṃ,</i></a> <a><i>cattāro āsavā anāsavā,</i></a> <a><i>lokuttarānaṃ dhammānaṃ jarāmaraṇaṃ lokuttarā,</i></a> <a><i>saññāvedayitanirodhasamāpatti lokuttarā,</i></a> <a><i>saññāvedayitanirodhasamāpatti lokiyā,</i></a> <a><i>saññāvedayitanirodhaṃ samāpanno kālaṃ kareyya,</i></a> <a><i>sveva maggo asaññasattupapattiyā,</i></a> <a><i>aññaṃ kammaṃ añño kammūpacayoti.</i></a></p>
<p class="endsutta"><a data-ref="ms32Kv_2348"><i>Tatiyo paṇṇāsako.</i></a></p>
<p class="uddana-intro"><a data-ref="ms32Kv_2349"><i>Tassuddānaṃ</i></a></p>
<p class="uddana"><a data-ref="sc15, ms32Kv_2350"><i>Anusayā,</i></a> <a><i>saṃvaro,</i></a> <a><i>kappo,</i></a> <a><i>mūlañca vavatthitāti.</i></a></p>
</article>
</section>
</div>
</body>
</html>
