<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv18.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Aṭṭhārasamavagga</i></a></p>
<h1><a><i>Ekamaggakathā</i></a></h1>
</div>
<p><a data-ref="sc1, pts-vp-pli564, ms32Kv_2530, msdiv810"><i>☑ Ekena ariyamaggena cattāri sāmaññaphalāni sacchikarotīti?</i></a> <a><i>Āmantā.</i></a> <a><i>Catunnaṃ phassānaṃ …pe…</i></a> <a><i>catunnaṃ saññānaṃ samodhānaṃ hotīti?</i></a> <a><i>Na hevaṃ vattabbe …pe…</i></a> <a><i>ekena ariyamaggena cattāri sāmaññaphalāni sacchikarotīti?</i></a> <a><i>Āmantā.</i></a> <a><i>Sotāpattimaggenāti?</i></a> <a><i>Na hevaṃ vattabbe …pe…</i></a> <a><i>sakadāgāmi …pe…</i></a> <a><i>anāgāmimaggenāti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2531"><i>☑ Katamena maggenāti?</i></a> <a><i>Arahattamaggenāti.</i></a> <a><i>Arahattamaggena sakkāyadiṭṭhiṃ vicikicchaṃ sīlabbataparāmāsaṃ jahatīti?</i></a> <a><i>Na hevaṃ vattabbe …pe…</i></a> <a><i>arahattamaggena sakkāyadiṭṭhiṃ vicikicchaṃ sīlabbataparāmāsaṃ jahatīti?</i></a> <a><i>Āmantā.</i></a> <a><i>Nanu tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatā, no ca vata re vattabbe—</i></a> <a><i>“arahattamaggena sakkāyadiṭṭhiṃ vicikicchaṃ sīlabbataparāmāsaṃ jahatī”ti.</i></a></p>
<p><a data-ref="sc3, ms32Kv_2532"><i>☑ Arahattamaggena oḷārikaṃ kāmarāgaṃ oḷārikaṃ byāpādaṃ jahatīti?</i></a> <a><i>Na hevaṃ vattabbe …pe…</i></a> <a><i>arahattamaggena oḷārikaṃ kāmarāgaṃ oḷārikaṃ byāpādaṃ jahatīti?</i></a> <a><i>Āmantā.</i></a> <a><i>Nanu kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatā, no ca vata re vattabbe—</i></a> <a><i>“arahattamaggena oḷārikaṃ kāmarāgaṃ oḷārikaṃ byāpādaṃ jahatī”ti.</i></a></p>
<p><a data-ref="sc4, pts-vp-pli565, ms32Kv_2533"><i>☑ Arahattamaggena aṇusahagataṃ kāmarāgaṃ aṇusahagataṃ byāpādaṃ jahatīti?</i></a> <a><i>Na hevaṃ vattabbe …pe…</i></a> <a><i>arahattamaggena aṇusahagataṃ kāmarāgaṃ aṇusahagataṃ byāpādaṃ jahatīti?</i></a> <a><i>Āmantā.</i></a> <a><i>Nanu kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatā, no ca vata re vattabbe—</i></a> <a><i>“arahattamaggena aṇusahagataṃ kāmarāgaṃ aṇusahagataṃ byāpādaṃ jahatī”ti.</i></a></p>
<p><a data-ref="sc5, ms32Kv_2534, msdiv811"><i>☒ Na vattabbaṃ—</i></a> <a><i>“ekena ariyamaggena cattāri sāmaññaphalāni sacchikarotī”ti?</i></a> <a><i>Āmantā.</i></a> <a><i>Bhagavatā sotāpattimaggo bhāvitoti?</i></a> <a><i>Āmantā.</i></a> <a><i>Bhagavā sotāpannoti?</i></a> <a><i>Na hevaṃ vattabbe …pe…</i></a> <a><i>bhagavatā sakadāgāmi …pe…</i></a> <a><i>anāgāmimaggo bhāvitoti?</i></a> <a><i>Āmantā.</i></a> <a><i>Bhagavā anāgāmīti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_2535, msdiv812"><i>☑ Bhagavā ekena ariyamaggena cattāri sāmaññaphalāni sacchikaroti, sāvakā catūhi ariyamaggehi cattāri sāmaññaphalāni sacchikarontīti?</i></a> <a><i>Āmantā.</i></a> <a><i>Sāvakā buddhassa bhagavato adiṭṭhaṃ dakkhanti anadhigataṃ adhigacchanti asacchikataṃ sacchikarontīti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_2536"><i>Ekamaggakathā niṭṭhitā.</i></a></p>
</article>
</section>
</div>
</body>
</html>
