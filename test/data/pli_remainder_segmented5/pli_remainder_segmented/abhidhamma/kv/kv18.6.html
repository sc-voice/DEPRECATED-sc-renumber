<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv18.6">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Aṭṭhārasamavagga</i></a></p>
<h1><a><i>Jhānasaṅkantikathā</i></a></h1>
</div>
<p><a data-ref="sc1, pts-vp-pli566, ms32Kv_2537, msdiv813"><i>☑ Jhānā jhānaṃ saṅkamatīti?</i></a> <a><i>Āmantā.</i></a> <a><i>Paṭhamā jhānā tatiyaṃ jhānaṃ saṅkamatīti?</i></a> <a><i>Na hevaṃ vattabbe …pe…</i></a> <a><i>jhānā jhānaṃ saṅkamatīti?</i></a> <a><i>Āmantā.</i></a> <a><i>Dutiyā jhānā catutthaṃ jhānaṃ saṅkamatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2538"><i>☑ Paṭhamā jhānā dutiyaṃ jhānaṃ saṅkamatīti?</i></a> <a><i>Āmantā.</i></a> <a><i>Yā paṭhamassa jhānassa uppādāya āvaṭṭanā …pe… paṇidhi, sāva dutiyassa jhānassa uppādāya āvaṭṭanā …pe… paṇidhīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_2539"><i>☑ Paṭhamā jhānā dutiyaṃ jhānaṃ saṅkamati, na vattabbaṃ—</i></a> <a><i>“yā paṭhamassa jhānassa uppādāya āvaṭṭanā …pe… paṇidhi, sāva dutiyassa jhānassa uppādāya āvaṭṭanā …pe… paṇidhī”ti?</i></a> <a><i>Āmantā.</i></a> <a><i>Dutiyaṃ jhānaṃ anāvaṭṭentassa uppajjati …pe… appaṇidahantassa uppajjatīti?</i></a> <a><i>Na hevaṃ vattabbe …pe…</i></a> <a><i>nanu dutiyaṃ jhānaṃ āvaṭṭentassa uppajjati …pe… paṇidahantassa uppajjatīti?</i></a> <a><i>Āmantā.</i></a> <a><i>Hañci dutiyaṃ jhānaṃ āvaṭṭentassa uppajjati …pe… paṇidahantassa uppajjati, no ca vata re vattabbe—</i></a> <a><i>“paṭhamā jhānā dutiyaṃ jhānaṃ saṅkamatī”ti …pe….</i></a></p>
<p><a data-ref="sc4, ms32Kv_2540"><i>☑ Paṭhamā jhānā dutiyaṃ jhānaṃ saṅkamatīti?</i></a> <a><i>Āmantā.</i></a> <a><i>Paṭhamaṃ jhānaṃ kāme ādīnavato manasikaroto uppajjatīti?</i></a> <a><i>Āmantā.</i></a> <a><i>Dutiyaṃ jhānaṃ kāme ādīnavato manasikaroto uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, pts-vp-pli567, ms32Kv_2541"><i>☑ Paṭhamaṃ jhānaṃ savitakkaṃ savicāranti?</i></a> <a><i>Āmantā.</i></a> <a><i>Dutiyaṃ jhānaṃ savitakkaṃ savicāranti?</i></a> <a><i>Na hevaṃ vattabbe …pe…</i></a> <a><i>paṭhamā jhānā dutiyaṃ jhānaṃ saṅkamatīti?</i></a> <a><i>Āmantā.</i></a> <a><i>Taññeva paṭhamaṃ jhānaṃ taṃ dutiyaṃ jhānanti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_2542, msdiv814"><i>☑ Dutiyā jhānā tatiyaṃ jhānaṃ saṅkamatīti?</i></a> <a><i>Āmantā.</i></a> <a><i>Yā dutiyassa jhānassa uppādāya āvaṭṭanā …pe… paṇidhi, sāva tatiyassa jhānassa uppādāya āvaṭṭanā …pe… paṇidhīti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_2543"><i>☑ Dutiyā jhānā tatiyaṃ jhānaṃ saṅkamati, na vattabbaṃ—</i></a> <a><i>“yā dutiyassa jhānassa uppādāya āvaṭṭanā …pe… paṇidhi, sāva tatiyassa jhānassa uppādāya āvaṭṭanā …pe… paṇidhī”ti?</i></a> <a><i>Āmantā.</i></a> <a><i>Tatiyaṃ jhānaṃ anāvaṭṭentassa uppajjati …pe… appaṇidahantassa uppajjatīti?</i></a> <a><i>Na hevaṃ vattabbe …pe…</i></a> <a><i>nanu tatiyaṃ jhānaṃ āvaṭṭentassa uppajjati …pe… paṇidahantassa uppajjatīti?</i></a> <a><i>Āmantā.</i></a> <a><i>Hañci tatiyaṃ jhānaṃ āvaṭṭentassa uppajjati …pe… paṇidahantassa uppajjati, no ca vata re vattabbe—</i></a> <a><i>“dutiyā jhānā tatiyaṃ jhānaṃ saṅkamatī”ti.</i></a></p>
<p><a data-ref="sc8, ms32Kv_2544"><i>☑ Dutiyā jhānā tatiyaṃ jhānaṃ saṅkamatīti?</i></a> <a><i>Āmantā.</i></a> <a><i>Dutiyaṃ jhānaṃ vitakkavicāre ādīnavato manasikaroto uppajjatīti?</i></a> <a><i>Āmantā.</i></a> <a><i>Tatiyaṃ jhānaṃ vitakkavicāre ādīnavato manasikaroto uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, pts-vp-pli568, ms32Kv_2545"><i>☑ Dutiyaṃ jhānaṃ sappītikanti?</i></a> <a><i>Āmantā.</i></a> <a><i>Tatiyaṃ jhānaṃ sappītikanti?</i></a> <a><i>Na hevaṃ vattabbe …pe…</i></a> <a><i>dutiyā jhānā tatiyaṃ jhānaṃ saṅkamatīti?</i></a> <a><i>Āmantā.</i></a> <a><i>Taññeva dutiyaṃ jhānaṃ taṃ tatiyaṃ jhānanti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_2546, msdiv815"><i>☑ Tatiyā jhānā catutthaṃ jhānaṃ saṅkamatīti?</i></a> <a><i>Āmantā.</i></a> <a><i>Yā tatiyassa jhānassa uppādāya āvaṭṭanā …pe… paṇidhi, sāva catutthassa jhānassa uppādāya āvaṭṭanā …pe… paṇidhīti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_2547"><i>☑ Tatiyā jhānā catutthaṃ jhānaṃ saṅkamati, na vattabbaṃ—</i></a> <a><i>“yā tatiyassa jhānassa uppādāya āvaṭṭanā …pe… paṇidhi, sāva catutthassa jhānassa uppādāya āvaṭṭanā …pe… paṇidhī”ti?</i></a> <a><i>Āmantā.</i></a> <a><i>Catutthaṃ jhānaṃ anāvaṭṭentassa uppajjati …pe… appaṇidahantassa uppajjatīti?</i></a> <a><i>Na hevaṃ vattabbe …pe…</i></a> <a><i>nanu catutthaṃ jhānaṃ āvaṭṭentassa uppajjati …pe… paṇidahantassa uppajjatīti?</i></a> <a><i>Āmantā.</i></a> <a><i>Hañci catutthaṃ jhānaṃ āvaṭṭentassa uppajjati …pe… paṇidahantassa uppajjati, no ca vata re vattabbe—</i></a> <a><i>“tatiyā jhānā catutthaṃ jhānaṃ saṅkamatī”ti.</i></a></p>
<p><a data-ref="sc12, ms32Kv_2548"><i>☑ Tatiyā jhānā catutthaṃ jhānaṃ saṅkamatīti?</i></a> <a><i>Āmantā.</i></a> <a><i>Tatiyaṃ jhānaṃ pītiṃ ādīnavato manasikaroto uppajjatīti?</i></a> <a><i>Āmantā.</i></a> <a><i>Catutthaṃ jhānaṃ pītiṃ ādīnavato manasikaroto uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, pts-vp-pli569, ms32Kv_2549"><i>☑ Tatiyaṃ jhānaṃ sukhasahagatanti?</i></a> <a><i>Āmantā.</i></a> <a><i>Catutthaṃ jhānaṃ sukhasahagatanti?</i></a> <a><i>Na hevaṃ vattabbe …pe…</i></a> <a><i>tatiyā jhānā catutthaṃ jhānaṃ saṅkamatīti?</i></a> <a><i>Āmantā.</i></a> <a><i>Taññeva tatiyaṃ jhānaṃ taṃ catutthaṃ jhānanti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, ms32Kv_2550, msdiv816"><i>☒ Na vattabbaṃ—</i></a> <a><i>“jhānā jhānaṃ saṅkamatī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“idha, bhikkhave, bhikkhu vivicceva kāmehi …pe…</i></a> <a><i>catutthaṃ jhānaṃ upasampajja viharatī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi jhānā jhānaṃ saṅkamatīti.</i></a></p>
<p class="endsutta"><a data-ref="ms32Kv_2551"><i>Jhānasaṅkantikathā niṭṭhitā.</i></a></p>
</article>
</section>
</div>
</body>
</html>
