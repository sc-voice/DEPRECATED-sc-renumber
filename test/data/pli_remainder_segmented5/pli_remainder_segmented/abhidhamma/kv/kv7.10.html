<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv7.10">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattamavagga</i></a></p>
<h1><a><i>Vipākovipākadhammadhammotikathā</i></a></h1>
</div>
<p><a data-ref="sc1, pts-vp-pli358, ms32Kv_1710, msdiv501"><i>☑ Vipāko vipākadhammadhammoti?</i></a> <a><i>Āmantā.</i></a> <a><i>Tassa vipāko vipākadhammadhammoti?</i></a> <a><i>Na hevaṃ vattabbe …pe…</i></a> <a><i>tassa vipāko vipākadhammadhammoti?</i></a> <a><i>Āmantā.</i></a> <a><i>Tassa tasseva natthi dukkhassa antakiriyā natthi vaṭṭupacchedo natthi anupādāparinibbānanti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1711"><i>☑ Vipāko vipākadhammadhammoti?</i></a> <a><i>Āmantā.</i></a> <a><i>Vipākoti vā vipākadhammadhammoti vā vipākadhammadhammoti vā vipākoti vā esese ekaṭṭhe same samabhāge tajjāteti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1712"><i>☑ Vipāko vipākadhammadhammoti?</i></a> <a><i>Āmantā.</i></a> <a><i>Vipāko ca vipākadhammadhammo ca vipākadhammadhammo ca vipāko ca sahagatā sahajātā saṃsaṭṭhā sampayuttā ekuppādā ekanirodhā ekavatthukā ekārammaṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1713"><i>☑ Vipāko vipākadhammadhammoti?</i></a> <a><i>Āmantā.</i></a> <a><i>Taññeva akusalaṃ so akusalassa vipāko, taññeva kusalaṃ so kusalassa vipākoti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_1714"><i>☑ Vipāko vipākadhammadhammoti?</i></a> <a><i>Āmantā.</i></a> <a><i>Yeneva cittena pāṇaṃ hanati teneva cittena niraye paccati, yeneva cittena dānaṃ deti teneva cittena sagge modatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_1715, msdiv502"><i>☒ Na vattabbaṃ—</i></a> <a><i>“vipāko vipākadhammadhammo”ti?</i></a> <a><i>Āmantā.</i></a> <a><i>Nanu vipākā cattāro khandhā arūpino aññamaññapaccayāti?</i></a> <a><i>Āmantā.</i></a> <a><i>Hañci vipākā cattāro khandhā arūpino aññamaññapaccayā, tena vata re vattabbe—</i></a> <a><i>“vipāko vipākadhammadhammo”ti.</i></a></p>
<p class="endsutta"><a data-ref="ms32Kv_1716"><i>Vipāko vipākadhammadhammotikathā niṭṭhitā.</i></a><br>
<a><i>Sattamo vaggo.</i></a></p>
<p class="uddana-intro"><a data-ref="ms32Kv_1717"><i>Tassuddānaṃ</i></a></p>
<p class="uddana"><a data-ref="sc7, pts-vp-pli359, ms32Kv_1718"><i>Saṅgaho, sampayutto, cetasiko dhammo, cetasikaṃ dānaṃ, paribhogamayaṃ puññaṃ vaḍḍhati, ito dinnena tattha yāpenti, pathavī kammavipāko, jarāmaraṇaṃ vipāko, natthi ariyadhammavipāko, vipāko vipākadhammadhammoti.</i></a></p>
</article>
</section>
</div>
</body>
</html>
