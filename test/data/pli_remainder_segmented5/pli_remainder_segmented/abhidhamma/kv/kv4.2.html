<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv4.2">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Catutthavagga</i></a></p>
<h1><a><i>Upapattikathā</i></a></h1>
</div>
<p><a data-ref="sc1, ms32Kv_1299, msdiv388"><i>☑ Saha upapattiyā arahāti?</i></a> <a><i>Āmantā.</i></a> <a><i>Saha upapattiyā sotāpanno hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, pts-vp-pli269, ms32Kv_1300"><i>☑ Saha upapattiyā arahāti?</i></a> <a><i>Āmantā.</i></a> <a><i>Saha upapattiyā sakadāgāmī hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1301"><i>☑ Saha upapattiyā arahāti?</i></a> <a><i>Āmantā.</i></a> <a><i>Saha upapattiyā anāgāmī hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1302"><i>☑ Saha upapattiyā sotāpanno na hotīti?</i></a> <a><i>Āmantā.</i></a> <a><i>Hañci saha upapattiyā sotāpanno na hoti, no ca vata re vattabbe—</i></a> <a><i>“saha upapattiyā arahā”ti.</i></a></p>
<p><a data-ref="sc5, ms32Kv_1303"><i>☑ Saha upapattiyā sakadāgāmī na hotīti?</i></a> <a><i>Āmantā.</i></a> <a><i>Hañci saha upapattiyā sakadāgāmī na hoti, no ca vata re vattabbe—</i></a> <a><i>“saha upapattiyā arahā”ti.</i></a></p>
<p><a data-ref="sc6, ms32Kv_1304"><i>☑ Saha upapattiyā anāgāmī na hotīti?</i></a> <a><i>Āmantā.</i></a> <a><i>Hañci saha upapattiyā anāgāmī na hoti, no ca vata re vattabbe—</i></a> <a><i>“saha upapattiyā arahā”ti.</i></a></p>
<p><a data-ref="sc7, ms32Kv_1305, msdiv389"><i>☑ Saha upapattiyā arahāti?</i></a> <a><i>Āmantā.</i></a> <a><i>Sāriputto thero saha upapattiyā arahāti?</i></a> <a><i>Na hevaṃ vattabbe.</i></a> <a><i>Mahāmoggallāno thero …pe…</i></a> <a><i>mahākassapo thero …pe…</i></a> <a><i>mahākaccāno thero …pe…</i></a> <a><i>mahākoṭṭhiko thero …pe…</i></a> <a><i>mahāpanthako thero saha upapattiyā arahāti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_1306"><i>☑ Sāriputto thero na saha upapattiyā arahāti?</i></a> <a><i>Āmantā.</i></a> <a><i>Hañci sāriputto thero na saha upapattiyā arahā, no ca vata re vattabbe—</i></a> <a><i>“saha upapattiyā arahā”ti.</i></a></p>
<p><a data-ref="sc9, pts-vp-pli270, ms32Kv_1307"><i>☑ Mahāmoggallāno thero …pe…</i></a> <a><i>mahākassapo thero …pe…</i></a> <a><i>mahākaccāno thero …pe…</i></a> <a><i>mahākoṭṭhiko thero …pe…</i></a> <a><i>mahāpanthako thero na saha upapattiyā arahāti?</i></a> <a><i>Āmantā.</i></a> <a><i>Hañci mahāpanthako thero na saha upapattiyā arahā, no ca vata re vattabbe—</i></a> <a><i>“saha upapattiyā arahā”ti.</i></a></p>
<p><a data-ref="sc10, ms32Kv_1308, msdiv390"><i>☑ Saha upapattiyā arahāti?</i></a> <a><i>Āmantā.</i></a> <a><i>Upapattesiyena cittena arahattaṃ sacchikaroti lokiyena sāsavena …pe… saṃkilesiyenāti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_1309"><i>☑ Saha upapattiyā arahāti?</i></a> <a><i>Āmantā.</i></a> <a><i>Upapattesiyaṃ cittaṃ niyyānikaṃ khayagāmī bodhagāmī apacayagāmī anāsavaṃ …pe…</i></a> <a><i>asaṃkilesiyanti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_1310"><i>☑ Nanu upapattesiyaṃ cittaṃ aniyyānikaṃ na khayagāmi na bodhagāmi na apacayagāmi sāsavaṃ …pe…</i></a> <a><i>saṃkilesiyanti?</i></a> <a><i>Āmantā.</i></a> <a><i>Hañci upapattesiyaṃ cittaṃ aniyyānikaṃ na khayagāmi na bodhagāmi na apacayagāmi sāsavaṃ …pe… saṃkilesiyaṃ, no ca vata re vattabbe—</i></a> <a><i>“saha upapattiyā arahā”ti.</i></a></p>
<p><a data-ref="sc13, ms32Kv_1311"><i>☑ Saha upapattiyā arahāti?</i></a> <a><i>Āmantā.</i></a> <a><i>Upapattesiyena cittena rāgaṃ pajahati, dosaṃ pajahati, mohaṃ pajahati, anottappaṃ pajahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, ms32Kv_1312"><i>☑ Saha upapattiyā arahāti?</i></a> <a><i>Āmantā.</i></a> <a><i>Upapattesiyaṃ cittaṃ maggo … satipaṭṭhānaṃ …pe… sammappadhānaṃ … iddhipādo … indriyaṃ … balaṃ … bojjhaṅgoti?</i></a> <a><i>Na hevaṃ vattabbe …pe….</i></a></p>
<p><a data-ref="sc15, pts-vp-pli271, ms32Kv_1313"><i>☑ Saha upapattiyā arahāti?</i></a> <a><i>Āmantā.</i></a> <a><i>Upapattesiyena cittena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?</i></a> <a><i>Na hevaṃ vattabbe …pe…</i></a> <a><i>saha upapattiyā arahāti?</i></a> <a><i>Āmantā.</i></a> <a><i>Cuticittaṃ maggacittaṃ upapattesiyaṃ cittaṃ phalacittanti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_1314"><i>Upapattikathā niṭṭhitā.</i></a></p>
</article>
</section>
</div>
</body>
</html>
