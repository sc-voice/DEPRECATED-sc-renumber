<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.1">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Niggahapaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Atthiarahatopuññūpacayotikathā</i></a></h1>
</div>
<p><a data-ref="sc1, pts-vp-pli542, ms32Kv_2434, msdiv776"><i>☑ Atthi arahato puññūpacayoti?</i></a> <a><i>Āmantā.</i></a> <a><i>Atthi arahato apuññūpacayoti?</i></a> <a><i>Na hevaṃ vattabbe …pe…</i></a> <a><i>natthi arahato apuññūpacayoti?</i></a> <a><i>Āmantā.</i></a> <a><i>Natthi arahato puññūpacayoti?</i></a> <a><i>Na hevaṃ vattabbe …pe….</i></a></p>
<p><a data-var="adhipaccasaṃvattaniyaṃ → ādhipaccasaṃvattanikaṃ (bj); adhipaccasaṃvattanikaṃ (pts-vp-pli1)" data-ref="sc2, ms32Kv_2435, msdiv777"><i>☑ Atthi arahato puññūpacayoti?</i></a> <a><i>Āmantā.</i></a> <a><i>Arahā puññābhisaṅkhāraṃ abhisaṅkharoti, āneñjābhisaṅkhāraṃ abhisaṅkharoti, gatisaṃvattaniyaṃ kammaṃ karoti, bhavasaṃvattaniyaṃ kammaṃ karoti, issariyasaṃvattaniyaṃ kammaṃ karoti, adhipaccasaṃvattaniyaṃ kammaṃ karoti, mahābhogasaṃvattaniyaṃ kammaṃ karoti, mahāparivārasaṃvattaniyaṃ kammaṃ karoti, devasobhagyasaṃvattaniyaṃ kammaṃ karoti, manussasobhagyasaṃvattaniyaṃ kammaṃ karotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, pts-vp-pli543, ms32Kv_2436, msdiv778"><i>☑ Atthi arahato puññūpacayoti?</i></a> <a><i>Āmantā.</i></a> <a><i>Arahā ācinātīti?</i></a> <a><i>Na hevaṃ vattabbe …pe…</i></a> <a><i>arahā apacinātīti?</i></a> <a><i>Na hevaṃ vattabbe …pe…</i></a> <a><i>arahā pajahatīti …pe…</i></a> <a><i>arahā upādiyatīti …pe…</i></a> <a><i>arahā visinetīti …pe…</i></a> <a><i>arahā ussinetīti …pe…</i></a> <a><i>arahā vidhūpetīti …pe…</i></a> <a><i>arahā sandhūpetīti?</i></a> <a><i>Na hevaṃ vattabbe …pe…</i></a> <a><i>nanu arahā nevācināti na apacināti apacinitvā ṭhitoti?</i></a> <a><i>Āmantā.</i></a> <a><i>Hañci arahā nevācināti nāpacināti apacinitvā ṭhito, no ca vata re vattabbe—</i></a> <a><i>“atthi arahato puññūpacayo”ti.</i></a></p>
<p><a data-ref="sc4, ms32Kv_2437"><i>☑ Nanu arahā neva pajahati na upādiyati pajahitvā ṭhito, neva visineti na ussineti visinetvā ṭhito, neva vidhūpeti na sandhūpeti vidhūpetvā ṭhitoti?</i></a> <a><i>Āmantā.</i></a> <a><i>Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—</i></a> <a><i>“atthi arahato puññūpacayo”ti.</i></a></p>
<p><a data-ref="sc5, ms32Kv_2438, msdiv779"><i>☒ Natthi arahato puññūpacayoti?</i></a> <a><i>Āmantā.</i></a> <a><i>Arahā dānaṃ dadeyyāti?</i></a> <a><i>Āmantā.</i></a> <a><i>Hañci arahā dānaṃ dadeyya, no ca vata re vattabbe—</i></a> <a><i>“natthi arahato puññūpacayo”ti.</i></a></p>
<p><a data-var="abhidakkhiṇaṃ → padakkhiṇaṃ (?)" data-ref="sc6, ms32Kv_2439"><i>☒ Arahā cīvaraṃ dadeyya …pe…</i></a> <a><i>piṇḍapātaṃ dadeyya …</i></a> <a><i>senāsanaṃ dadeyya …</i></a> <a><i>gilānapaccayabhesajjaparikkhāraṃ dadeyya …</i></a> <a><i>khādanīyaṃ dadeyya …</i></a> <a><i>bhojanīyaṃ dadeyya …</i></a> <a><i>pānīyaṃ dadeyya …</i></a> <a><i>cetiyaṃ vandeyya …</i></a> <a><i>cetiye mālaṃ āropeyya …</i></a> <a><i>gandhaṃ āropeyya …</i></a> <a><i>vilepanaṃ āropeyya …pe…</i></a> <a><i>cetiyaṃ abhidakkhiṇaṃ kareyyāti?</i></a> <a><i>Āmantā.</i></a> <a><i>Hañci arahā cetiyaṃ abhidakkhiṇaṃ kareyya, no ca vata re vattabbe—</i></a> <a><i>“natthi arahato puññūpacayo”ti.</i></a></p>
<p class="endsutta"><a data-ref="ms32Kv_2440"><i>Atthi arahato puññūpacayotikathā niṭṭhitā.</i></a></p>
</article>
</section>
</div>
</body>
</html>
