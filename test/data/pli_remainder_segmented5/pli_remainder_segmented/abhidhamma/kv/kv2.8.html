<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv2.8">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dutiyavagga</i></a></p>
<h1><a><i>Kukkuḷakathā</i></a></h1>
</div>
<p><a data-ref="sc1, pts-vp-pli209, ms32Kv_1003, msdiv338"><i>☑ Sabbe saṅkhārā anodhiṃ katvā kukkuḷāti?</i></a> <a><i>Āmantā.</i></a> <a><i>Nanu atthi sukhā vedanā, kāyikaṃ sukhaṃ, cetasikaṃ sukhaṃ, dibbaṃ sukhaṃ, mānusakaṃ sukhaṃ, lābhasukhaṃ, sakkārasukhaṃ, yānasukhaṃ, sayanasukhaṃ, issariyasukhaṃ, ādhipaccasukhaṃ, gihisukhaṃ, sāmaññasukhaṃ, sāsavaṃ sukhaṃ, anāsavaṃ sukhaṃ, upadhisukhaṃ, nirūpadhisukhaṃ, sāmisaṃ sukhaṃ, nirāmisaṃ sukhaṃ, sappītikaṃ sukhaṃ, nippītikaṃ sukhaṃ, jhānasukhaṃ, vimuttisukhaṃ, kāmasukhaṃ, nekkhammasukhaṃ, vivekasukhaṃ, upasamasukhaṃ, sambodhasukhanti?</i></a> <a><i>Āmantā.</i></a> <a><i>Hañci atthi sukhā vedanā …pe…</i></a> <a><i>sambodhasukhaṃ, no ca vata re vattabbe—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-ref="sc2, ms32Kv_1004"><i>☑ Sabbe saṅkhārā anodhiṃ katvā kukkuḷāti?</i></a> <a><i>Āmantā.</i></a> <a><i>Sabbe saṅkhārā dukkhā vedanā kāyikaṃ dukkhaṃ cetasikaṃ dukkhaṃ sokaparidevadukkhadomanassaupāyāsāti?</i></a> <a><i>Na hevaṃ vattabbe.</i></a></p>
<p><a data-var="yamidaṃ → yampidaṃ (bj, sya-all, pts-vp-pli1)" data-ref="sc3, pts-vp-pli210, ms32Kv_1005"><i>☒ Na vattabbaṃ—</i></a> <a data-var="Tena hi vattabbaṃ → tena hi (bj, sya-all, pts-vp-pli1); tena hi na vattabbaṃ (mr)"><i>“sabbe saṅkhārā anodhiṃ katvā kukkuḷā”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“sabbaṃ, bhikkhave, ādittaṃ.</i></a> <a><i>Kiñca, bhikkhave, sabbaṃ ādittaṃ?</i></a> <a><i>Cakkhuṃ, bhikkhave, ādittaṃ, rūpā ādittā, cakkhuviññāṇaṃ ādittaṃ, cakkhusamphasso āditto;</i></a> <a><i>yamidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi ādittaṃ.</i></a> <a><i>Kena ādittaṃ?</i></a> <a><i>‘Rāgagginā dosagginā mohagginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmi.</i></a> <a><i>Sotaṃ ādittaṃ, saddā ādittā …pe…</i></a> <a><i>ghānaṃ ādittaṃ, gandhā ādittā …pe…</i></a> <a><i>jivhā ādittā, rasā ādittā …pe…</i></a> <a><i>kāyo āditto, phoṭṭhabbā ādittā …pe…</i></a> <a><i>mano āditto, dhammā ādittā, manoviññāṇaṃ ādittaṃ, manosamphasso āditto;</i></a> <a><i>yamidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi ādittaṃ.</i></a> <a><i>Kena ādittaṃ?</i></a> <a><i>‘Rāgagginā dosagginā mohagginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi vattabbaṃ—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-ref="sc4, ms32Kv_1006"><i>☑ Sabbe saṅkhārā anodhiṃ katvā kukkuḷāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“pañcime, bhikkhave, kāmaguṇā.</i></a> <a><i>Katame pañca?</i></a> <a><i>Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā …pe…</i></a> <a><i>ghānaviññeyyā gandhā …</i></a> <a><i>jivhāviññeyyā rasā …</i></a> <a><i>kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā.</i></a> <a><i>Ime kho, bhikkhave, pañca kāmaguṇā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-var="paṭiladdho → paṭividdho (sya-all, pts-vp-pli1)" data-ref="sc5, ms32Kv_1007"><i>☒ Na vattabbaṃ—</i></a> <a data-var="Tena hi vattabbaṃ → tena hi (sya-all, pts-vp-pli1); tena hi na vattabbaṃ (mr)"><i>“sabbe saṅkhārā anodhiṃ katvā kukkuḷā”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“lābhā vo, bhikkhave, suladdhaṃ vo, bhikkhave, khaṇo vo paṭiladdho brahmacariyavāsāya.</i></a> <a><i>Diṭṭhā mayā, bhikkhave, cha phassāyatanikā nāma nirayā.</i></a> <a><i>Tattha yaṃ kiñci cakkhunā rūpaṃ passati, aniṭṭharūpaññeva passati no iṭṭharūpaṃ, akantarūpaññeva passati no kantarūpaṃ, amanāparūpaññeva passati no manāparūpaṃ.</i></a> <a><i>Yaṃ kiñci sotena saddaṃ suṇāti …pe…</i></a> <a><i>ghānena gandhaṃ ghāyati …</i></a> <a><i>jivhāya rasaṃ sāyati …</i></a> <a><i>kāyena phoṭṭhabbaṃ phusati …</i></a> <a><i>manasā dhammaṃ vijānāti, aniṭṭharūpaññeva vijānāti no iṭṭharūpaṃ, akantarūpaññeva vijānāti no kantarūpaṃ, amanāparūpaññeva vijānāti no manāparūpan”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi vattabbaṃ—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-ref="sc6, pts-vp-pli211, ms32Kv_1008"><i>☑ Sabbe saṅkhārā anodhiṃ katvā kukkuḷāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“lābhā vo, bhikkhave, suladdhaṃ vo, bhikkhave, khaṇo vo paṭiladdho brahmacariyavāsāya.</i></a> <a><i>Diṭṭhā mayā, bhikkhave, cha phassāyatanikā nāma saggā.</i></a> <a><i>Tattha yaṃ kiñci cakkhunā rūpaṃ passati, iṭṭharūpaññeva passati no aniṭṭharūpaṃ, kantarūpaññeva passati no akantarūpaṃ, manāparūpaññeva passati no amanāparūpaṃ.</i></a> <a><i>Yaṃ kiñci sotena saddaṃ suṇāti …pe…</i></a> <a><i>ghānena gandhaṃ ghāyati …</i></a> <a><i>jivhāya rasaṃ sāyati …</i></a> <a><i>kāyena phoṭṭhabbaṃ phusati …</i></a> <a><i>manasā dhammaṃ vijānāti, iṭṭharūpaññeva vijānāti no aniṭṭharūpaṃ, kantarūpaññeva vijānāti no akantarūpaṃ, manāparūpaññeva vijānāti no amanāparūpan”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-ref="sc7, ms32Kv_1009"><i>☒ Na vattabbaṃ—</i></a> <a><i>“sabbe saṅkhārā anodhiṃ katvā kukkuḷā”ti?</i></a> <a><i>Āmantā.</i></a> <a><i>Nanu “yadaniccaṃ taṃ dukkhaṃ”, vuttaṃ bhagavatā—</i></a> <a><i>“sabbe saṅkhārā aniccā”ti?</i></a> <a><i>Āmantā.</i></a> <a><i>Hañci “yadaniccaṃ taṃ dukkhaṃ”, vuttaṃ bhagavatā—</i></a> <a><i>“sabbe saṅkhārā aniccā”, tena vata re vattabbe—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-ref="sc8, ms32Kv_1010"><i>☑ Sabbe saṅkhārā anodhiṃ katvā kukkuḷāti?</i></a> <a><i>Āmantā.</i></a> <a><i>Dānaṃ aniṭṭhaphalaṃ akantaphalaṃ amanuññaphalaṃ secanakaphalaṃ dukkhudrayaṃ dukkhavipākanti?</i></a> <a><i>Na hevaṃ vattabbe.</i></a></p>
<p><a data-ref="sc9, ms32Kv_1011"><i>Sīlaṃ …pe…</i></a> <a><i>uposatho …pe…</i></a> <a><i>bhāvanā …pe…</i></a> <a><i>brahmacariyaṃ aniṭṭhaphalaṃ akantaphalaṃ amanuññaphalaṃ secanakaphalaṃ dukkhudrayaṃ dukkhavipākanti?</i></a> <a><i>Na hevaṃ vattabbe.</i></a></p>
<p><a data-ref="sc10, pts-vp-pli212, ms32Kv_1012"><i>Nanu dānaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?</i></a> <a><i>Āmantā.</i></a> <a><i>Hañci dānaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākaṃ, no ca vata re vattabbe—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-ref="sc11, ms32Kv_1013"><i>Nanu sīlaṃ …</i></a> <a><i>uposatho …</i></a> <a><i>bhāvanā …</i></a> <a><i>brahmacariyaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti?</i></a> <a><i>Āmantā.</i></a> <a><i>Hañci brahmacariyaṃ iṭṭhaphalaṃ kantaphalaṃ manuññaphalaṃ asecanakaphalaṃ sukhudrayaṃ sukhavipākanti, no ca vata re vattabbe—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p><a data-ref="sc12, ms32Kv_1014"><i>☑ Sabbe saṅkhārā anodhiṃ katvā kukkuḷāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc13, ms32Kv_1015"><i>“Sukho viveko tuṭṭhassa,</i></a><br>
<a><i>sutadhammassa passato;</i></a><br>
<a><i>Abyāpajjaṃ sukhaṃ loke,</i></a><br>
<a><i>pāṇabhūtesu saṃyamo.</i></a></p>
<p><a data-ref="sc14, ms32Kv_1016"><i>Sukhā virāgatā loke,</i></a><br>
<a><i>kāmānaṃ samatikkamo;</i></a><br>
<a><i>Asmimānassa yo vinayo,</i></a><br>
<a><i>etaṃ ve paramaṃ sukhaṃ.</i></a></p>
<p><a data-ref="sc15, ms32Kv_1017"><i>Taṃ sukhena sukhaṃ pattaṃ,</i></a><br>
<a><i>accantasukhameva taṃ;</i></a><br>
<a><i>Tisso vijjā anuppattā,</i></a><br>
<a><i>etaṃ ve paramaṃ sukhan”ti.</i></a></p>
</blockquote>
<p><a data-ref="sc16, ms32Kv_1018"><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“sabbe saṅkhārā anodhiṃ katvā kukkuḷā”ti.</i></a></p>
<p class="endsutta"><a data-ref="ms32Kv_1019"><i>Kukkuḷakathā niṭṭhitā.</i></a></p>
</article>
</section>
</div>
</body>
</html>
