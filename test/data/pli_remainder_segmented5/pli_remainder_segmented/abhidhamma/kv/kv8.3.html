<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv8.3">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Aṭṭhamavagga</i></a></p>
<h1><a><i>Kāmaguṇakathā</i></a></h1>
</div>
<p><a data-ref="sc1, pts-vp-pli367, ms32Kv_1738, msdiv510"><i>☑ Pañceva kāmaguṇā kāmadhātūti?</i></a> <a><i>Āmantā.</i></a> <a><i>Nanu atthi tappaṭisaññutto chandoti?</i></a> <a><i>Āmantā.</i></a> <a><i>Hañci atthi tappaṭisaññutto chando, no ca vata re vattabbe—</i></a> <a><i>“pañceva kāmaguṇā kāmadhātū”ti.</i></a> <a><i>Nanu atthi tappaṭisaññutto rāgo tappaṭisaññutto chando tappaṭisaññutto chandarāgo tappaṭisaññutto saṅkappo tappaṭisaññutto rāgo tappaṭisaññutto saṅkapparāgo tappaṭisaññuttā pīti tappaṭisaññuttaṃ somanassaṃ tappaṭisaññuttaṃ pītisomanassanti?</i></a> <a><i>Āmantā.</i></a> <a><i>Hañci atthi tappaṭisaññuttaṃ pītisomanassaṃ, no ca vata re vattabbe—</i></a> <a><i>“pañceva kāmaguṇā kāmadhātū”ti.</i></a></p>
<p><a data-ref="sc2, ms32Kv_1739"><i>☑ Pañceva kāmaguṇā kāmadhātūti?</i></a> <a><i>Āmantā.</i></a> <a><i>Manussānaṃ cakkhu na kāmadhātūti?</i></a> <a><i>Na hevaṃ vattabbe …pe…</i></a> <a><i>manussānaṃ sotaṃ …pe…</i></a> <a><i>manussānaṃ ghānaṃ …pe…</i></a> <a><i>manussānaṃ jivhā …pe…</i></a> <a><i>manussānaṃ kāyo …pe…</i></a> <a><i>manussānaṃ mano na kāmadhātūti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1740"><i>☑ Manussānaṃ mano na kāmadhātūti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc4, ms32Kv_1741"><i>“Pañca kāmaguṇā loke,</i></a><br>
<a><i>manocchaṭṭhā paveditā;</i></a><br>
<a><i>Ettha chandaṃ virājetvā,</i></a><br>
<a><i>evaṃ dukkhā pamuccatī”ti.</i></a></p>
</blockquote>
<p><a data-ref="sc5, ms32Kv_1742"><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“manussānaṃ mano na kāmadhātū”ti.</i></a></p>
<p><a data-ref="sc6, pts-vp-pli368, ms32Kv_1743, msdiv511"><i>☑ Pañceva kāmaguṇā kāmadhātūti?</i></a> <a><i>Āmantā.</i></a> <a><i>Kāmaguṇā bhavo gati sattāvāso saṃsāro yoni viññāṇaṭṭhiti attabhāvapaṭilābhoti?</i></a> <a><i>Na hevaṃ vattabbe …pe…</i></a> <a><i>atthi kāmaguṇūpagaṃ kammanti?</i></a> <a><i>Na hevaṃ vattabbe …pe…</i></a> <a><i>atthi kāmaguṇūpagā sattāti?</i></a> <a><i>Na hevaṃ vattabbe …pe…</i></a> <a><i>kāmaguṇe sattā jāyanti jīyanti mīyanti cavanti upapajjantīti?</i></a> <a><i>Na hevaṃ vattabbe …pe…</i></a> <a><i>kāmaguṇe atthi rūpaṃ vedanā saññā saṅkhārā viññāṇanti?</i></a> <a><i>Na hevaṃ vattabbe …pe…</i></a> <a><i>kāmaguṇā pañcavokārabhavoti?</i></a> <a><i>Na hevaṃ vattabbe …pe…</i></a> <a><i>kāmaguṇe sammāsambuddhā uppajjanti, paccekasambuddhā uppajjanti, sāvakayugaṃ uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1744"><i>☑ Kāmadhātu bhavo gati sattāvāso saṃsāro yoni viññāṇaṭṭhiti attabhāvapaṭilābhoti?</i></a> <a><i>Āmantā.</i></a> <a><i>Kāmaguṇā bhavo gati sattāvāso saṃsāro yoni viññāṇaṭṭhiti attabhāvapaṭilābhoti?</i></a> <a><i>Na hevaṃ vattabbe …pe…</i></a> <a><i>atthi kāmadhātūpagaṃ kammanti?</i></a> <a><i>Āmantā.</i></a> <a><i>Atthi kāmaguṇūpagaṃ kammanti?</i></a> <a><i>Na hevaṃ vattabbe …pe…</i></a> <a><i>atthi kāmadhātūpagā sattāti?</i></a> <a><i>Āmantā.</i></a> <a><i>Atthi kāmaguṇūpagā sattāti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, pts-vp-pli369, ms32Kv_1745"><i>☑ Kāmadhātuyā sattā jāyanti jīyanti mīyanti cavanti upapajjantīti?</i></a> <a><i>Āmantā.</i></a> <a><i>Kāmaguṇe sattā jāyanti jīyanti mīyanti cavanti upapajjantīti?</i></a> <a><i>Na hevaṃ vattabbe …pe…</i></a> <a><i>kāmadhātuyā atthi rūpaṃ vedanā saññā saṅkhārā viññāṇanti?</i></a> <a><i>Āmantā.</i></a> <a><i>Kāmaguṇe atthi rūpaṃ vedanā saññā saṅkhārā viññāṇanti?</i></a> <a><i>Na hevaṃ vattabbe …pe…</i></a> <a><i>kāmadhātu pañcavokārabhavoti?</i></a> <a><i>Āmantā.</i></a> <a><i>Kāmaguṇā pañcavokārabhavoti?</i></a> <a><i>Na hevaṃ vattabbe …pe…</i></a> <a><i>kāmadhātuyā sammāsambuddhā uppajjanti, paccekasambuddhā uppajjanti, sāvakayugaṃ uppajjatīti?</i></a> <a><i>Āmantā.</i></a> <a><i>Kāmaguṇe sammāsambuddhā uppajjanti, paccekasambuddhā uppajjanti, sāvakayugaṃ uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_1746, msdiv512"><i>☒ Na vattabbaṃ—</i></a> <a><i>“pañceva kāmaguṇā kāmadhātū”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“pañcime, bhikkhave, kāmaguṇā.</i></a> <a><i>Katame pañca?</i></a> <a><i>Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā …pe…</i></a> <a><i>ghānaviññeyyā gandhā …pe…</i></a> <a><i>jivhāviññeyyā rasā …pe…</i></a> <a><i>kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā—</i></a> <a><i>ime kho, bhikkhave, pañca kāmaguṇā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi pañceva kāmaguṇā kāmadhātūti.</i></a></p>
<p class="endsutta"><a data-ref="ms32Kv_1747"><i>Kāmaguṇakathā niṭṭhitā.</i></a></p>
</article>
</section>
</div>
</body>
</html>
