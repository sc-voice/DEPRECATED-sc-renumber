<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv7.6">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattamavagga</i></a></p>
<h1><a><i>Itodinnakathā</i></a></h1>
</div>
<p><a data-ref="sc1, ms32Kv_1660, msdiv488"><i>☑ Ito dinnena tattha yāpentīti?</i></a> <a><i>Āmantā.</i></a> <a><i>Ito cīvaraṃ denti taṃ cīvaraṃ tattha paribhuñjantīti?</i></a> <a><i>Na hevaṃ vattabbe …pe…</i></a> <a><i>ito piṇḍapātaṃ denti, ito senāsanaṃ denti, ito gilānapaccayabhesajjaparikkhāraṃ denti, ito khādanīyaṃ denti, ito bhojanīyaṃ denti, ito pānīyaṃ denti;</i></a> <a><i>taṃ pānīyaṃ tattha paribhuñjantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1661"><i>☑ Ito dinnena tattha yāpentīti?</i></a> <a><i>Āmantā.</i></a> <a><i>Añño aññassa kārako parakataṃ sukhadukkhaṃ añño karoti, añño paṭisaṃvedetīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1662, msdiv489"><i>☒ Na vattabbaṃ—</i></a> <a><i>“ito dinnena tattha yāpentī”ti?</i></a> <a><i>Āmantā.</i></a> <a><i>Nanu petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhantīti?</i></a> <a><i>Āmantā.</i></a> <a><i>Hañci petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhanti;</i></a> <a><i>tena vata re vattabbe—</i></a> <a><i>“ito dinnena tattha yāpentī”ti.</i></a></p>
<p><a data-ref="sc4, ms32Kv_1663, msdiv490"><i>☒ Na vattabbaṃ—</i></a> <a><i>“ito dinnena tattha yāpentī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-ref="sc5, pts-vp-pli348, ms32Kv_1664"><i>“Unname udakaṃ vuṭṭhaṃ,</i></a><br>
<a><i>yathāninnaṃ pavattati;</i></a><br>
<a><i>Evameva ito dinnaṃ,</i></a><br>
<a><i>petānaṃ upakappati.</i></a></p>
<p><a data-ref="sc6, ms32Kv_1665"><i>Yathā vārivahā pūrā,</i></a><br>
<a><i>paripūrenti sāgaraṃ;</i></a><br>
<a><i>Evameva ito dinnaṃ,</i></a><br>
<a><i>petānaṃ upakappati.</i></a></p>
<p><a data-ref="sc7, ms32Kv_1666"><i>Na hi tattha kasī atthi,</i></a><br>
<a><i>gorakkhettha na vijjati;</i></a><br>
<a><i>Vaṇijjā tādisī natthi,</i></a><br>
<a data-var="kayākayaṃ → kayakkayaṃ (pts-vp-pli1)"><i>hiraññena kayākayaṃ;</i></a><br>
<a><i>Ito dinnena yāpenti,</i></a><br>
<a><i>petā kālaṅkatā tahin”ti.</i></a></p>
</blockquote>
<p><a data-ref="sc8, ms32Kv_1667"><i>Attheva suttantoti?</i></a> <a><i>Āmantā.</i></a> <a><i>Tena hi ito dinnena tattha yāpentīti.</i></a></p>
<p><a data-ref="sc9, ms32Kv_1668, msdiv491"><i>☒ Na vattabbaṃ—</i></a> <a><i>“ito dinnena tattha yāpentī”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“pañcimāni, bhikkhave, ṭhānāni sampassantā mātāpitaro puttaṃ icchanti kule jāyamānaṃ.</i></a> <a><i>Katamāni pañca?</i></a> <a><i>Bhaṭo vā no bharissati, kiccaṃ vā no karissati, kulavaṃso ciraṃ ṭhassati, dāyajjaṃ paṭipajjissati, atha vā pana petānaṃ kālaṅkatānaṃ dakkhiṇaṃ anuppadassati—</i></a> <a><i>imāni kho, bhikkhave, pañca ṭhānāni sampassantā mātāpitaro puttaṃ icchanti kule jāyamānanti.</i></a></p>
<blockquote class="gatha">
<p><a data-ref="sc10, ms32Kv_1669"><i>Pañca ṭhānāni sampassaṃ,</i></a><br>
<a><i>puttaṃ icchanti paṇḍitā;</i></a><br>
<a><i>Bhaṭo vā no bharissati,</i></a><br>
<a><i>kiccaṃ vā no karissati.</i></a></p>
<p><a data-ref="sc11, pts-vp-pli349, ms32Kv_1670"><i>Kulavaṃso ciraṃ tiṭṭhe,</i></a><br>
<a><i>dāyajjaṃ paṭipajjati;</i></a><br>
<a><i>Atha vā pana petānaṃ,</i></a><br>
<a><i>dakkhiṇaṃ anuppadassati.</i></a></p>
<p><a data-ref="sc12, ms32Kv_1671"><i>Ṭhānānetāni sampassaṃ,</i></a><br>
<a><i>puttaṃ icchanti paṇḍitā;</i></a><br>
<a><i>Tasmā santo sappurisā,</i></a><br>
<a><i>kataññū katavedino.</i></a></p>
<p><a data-ref="sc13, ms32Kv_1672"><i>Bharanti mātāpitaro,</i></a><br>
<a><i>pubbe katamanussaraṃ;</i></a><br>
<a><i>Karonti tesaṃ kiccāni,</i></a><br>
<a><i>yathā taṃ pubbakārinaṃ.</i></a></p>
<p><a data-ref="sc14, ms32Kv_1673"><i>Ovādakārī bhaṭaposī,</i></a><br>
<a><i>kulavaṃsaṃ ahāpayaṃ;</i></a><br>
<a><i>Saddho sīlena sampanno,</i></a><br>
<a><i>putto hoti pasaṃsiyo”ti.</i></a></p>
</blockquote>
<p><a data-ref="sc15, ms32Kv_1674"><i>Attheva suttantoti?</i></a> <a><i>Āmantā.</i></a> <a><i>Tena hi ito dinnena tattha yāpentīti.</i></a></p>
<p class="endsutta"><a data-ref="ms32Kv_1675"><i>Ito dinnakathā niṭṭhitā.</i></a></p>
</article>
</section>
</div>
</body>
</html>
