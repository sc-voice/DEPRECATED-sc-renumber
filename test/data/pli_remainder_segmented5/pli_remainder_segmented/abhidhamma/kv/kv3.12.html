<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv3.12">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Tatiyavagga</i></a></p>
<h1><a><i>Nevasaññānāsaññāyatanakathā</i></a></h1>
</div>
<p><a data-ref="sc1, ms32Kv_1268, msdiv384"><i>☑ Nevasaññānāsaññāyatane na vattabbaṃ—</i></a> <a><i>“saññā atthī”ti?</i></a> <a><i>Āmantā.</i></a> <a><i>Asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1269"><i>Nanu saññābhavo saññāgati saññāsattāvāso saññāsaṃsāro saññāyoni saññattabhāvapaṭilābhoti?</i></a> <a><i>Āmantā.</i></a> <a><i>Hañci saññābhavo saññāgati …pe…</i></a> <a><i>saññattabhāvapaṭilābho, no ca vata re vattabbe—</i></a> <a><i>“nevasaññānāsaññāyatane na vattabbaṃ—</i></a> <a><i>‘saññā atthī’”ti.</i></a></p>
<p><a data-ref="sc3, ms32Kv_1270"><i>☑ Nevasaññānāsaññāyatane na vattabbaṃ—</i></a> <a><i>“saññā atthī”ti?</i></a> <a><i>Āmantā.</i></a> <a><i>Ekavokārabhavo gati …pe…</i></a> <a><i>attabhāvapaṭilābhoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1271"><i>Nanu catuvokārabhavo gati …pe…</i></a> <a><i>attabhāvapaṭilābhoti?</i></a> <a><i>Āmantā.</i></a> <a><i>Hañci catuvokārabhavo gati …pe…</i></a> <a><i>attabhāvapaṭilābho, no ca vata re vattabbe—</i></a> <a><i>“nevasaññānāsaññāyatane na vattabbaṃ—</i></a> <a><i>‘saññā atthī’”ti.</i></a></p>
<p><a data-ref="sc5, ms32Kv_1272, msdiv385"><i>☑ Asaññasattesu na vattabbaṃ—</i></a> <a><i>“saññā atthi”, so ca asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti?</i></a> <a><i>Āmantā.</i></a> <a><i>Nevasaññānāsaññāyatane na vattabbaṃ—</i></a> <a><i>“saññā atthi”, so ca asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, pts-vp-pli264, ms32Kv_1273"><i>☑ Asaññasattesu na vattabbaṃ—</i></a> <a><i>“saññā atthi”, so ca ekavokārabhavo gati …pe…</i></a> <a><i>attabhāvapaṭilābhoti?</i></a> <a><i>Āmantā.</i></a> <a><i>Nevasaññānāsaññāyatane na vattabbaṃ—</i></a> <a><i>“saññā atthi”, so ca ekavokārabhavo gati sattāvāso saṃsāro yoni attabhāvapaṭilābhoti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1274"><i>☑ Nevasaññānāsaññāyatane na vattabbaṃ—</i></a> <a><i>“saññā atthi”, so ca saññābhavo saññāgati …pe…</i></a> <a><i>saññattabhāvapaṭilābhoti?</i></a> <a><i>Āmantā.</i></a> <a><i>Asaññasattesu na vattabbaṃ—</i></a> <a><i>“saññā atthi”, so ca saññābhavo saññāgati …pe…</i></a> <a><i>saññattabhāvapaṭilābhoti?</i></a> <a><i>Na hevaṃ vattabbe …pe…</i></a></p>
<p><a data-ref="sc8, ms32Kv_1275"><i>☑ Nevasaññānāsaññāyatane na vattabbaṃ—</i></a> <a><i>“saññā atthi”, so ca catuvokārabhavo gati …pe…</i></a> <a><i>attabhāvapaṭilābhoti?</i></a> <a><i>Āmantā.</i></a> <a><i>Asaññasattesu na vattabbaṃ—</i></a> <a><i>“saññā atthi”, so ca catuvokārabhavo gati …pe…</i></a> <a><i>attabhāvapaṭilābhoti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_1276"><i>☑ Nevasaññānāsaññāyatane na vattabbaṃ—</i></a> <a><i>“saññā atthī”ti?</i></a> <a><i>Āmantā.</i></a> <a><i>Nanu nevasaññānāsaññāyatanaṃ catuvokārabhavoti?</i></a> <a><i>Āmantā.</i></a> <a><i>Hañci nevasaññānāsaññāyatanaṃ catuvokārabhavo, no ca vata re vattabbe—</i></a> <a><i>“nevasaññānāsaññāyatane na vattabbaṃ—</i></a> <a><i>‘saññā atthī’”ti.</i></a></p>
<p><a data-ref="sc10, ms32Kv_1277, msdiv386"><i>☑ Nevasaññānāsaññāyatanaṃ catuvokārabhavo nevasaññānāsaññāyatane na vattabbaṃ—</i></a> <a><i>“saññā atthī”ti?</i></a> <a><i>Āmantā.</i></a> <a><i>Ākāsānañcāyatanaṃ catuvokārabhavo ākāsānañcāyatane na vattabbaṃ—</i></a> <a><i>“saññā atthī”ti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_1278"><i>☑ Nevasaññānāsaññāyatanaṃ catuvokārabhavo, nevasaññānāsaññāyatane na vattabbaṃ—</i></a> <a><i>“saññā atthī”ti?</i></a> <a><i>Āmantā.</i></a> <a><i>Viññāṇañcāyatanaṃ …pe…</i></a> <a><i>ākiñcaññāyatanaṃ catuvokārabhavo, ākiñcaññāyatane na vattabbaṃ—</i></a> <a><i>“saññā atthī”ti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, pts-vp-pli265, ms32Kv_1279"><i>☑ Ākāsānañcāyatanaṃ catuvokārabhavo, atthi tattha saññāti?</i></a> <a><i>Āmantā.</i></a> <a><i>Nevasaññānāsaññāyatanaṃ catuvokārabhavo, atthi tattha saññāti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_1280"><i>☑ Viññāṇañcāyatanaṃ …pe…</i></a> <a><i>ākiñcaññāyatanaṃ catuvokārabhavo, atthi tattha saññāti?</i></a> <a><i>Āmantā.</i></a> <a><i>Nevasaññānāsaññāyatanaṃ catuvokārabhavo, atthi tattha saññāti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, ms32Kv_1281"><i>☑ Nevasaññānāsaññāyatane na vattabbaṃ—</i></a> <a><i>“saññā atthī”ti vā “natthī”ti vāti?</i></a> <a><i>Āmantā.</i></a> <a><i>Nanu nevasaññānāsaññāyatanaṃ catuvokārabhavoti?</i></a> <a><i>Āmantā.</i></a> <a><i>Hañci nevasaññānāsaññāyatanaṃ catuvokārabhavo, no ca vata re vattabbe—</i></a> <a><i>“nevasaññānāsaññāyatane na vattabbaṃ—</i></a> <a><i>‘saññā atthī’ti vā ‘natthī’ti vā”ti.</i></a></p>
<p><a data-ref="sc15, ms32Kv_1282"><i>☑ Nevasaññānāsaññāyatanaṃ catuvokārabhavo, nevasaññānāsaññāyatane na vattabbaṃ—</i></a> <a><i>“saññā atthī”ti vā “natthī”ti vāti?</i></a> <a><i>Āmantā.</i></a> <a><i>Ākāsānañcāyatanaṃ …pe…</i></a> <a><i>viññāṇañcāyatanaṃ …pe…</i></a> <a><i>ākiñcaññāyatanaṃ catuvokārabhavo, ākiñcaññāyatane na vattabbaṃ—</i></a> <a><i>“saññā atthī”ti vā “natthī”ti vāti?</i></a> <a><i>Na hevaṃ vattabbe …pe….</i></a></p>
<p><a data-ref="sc16, ms32Kv_1283"><i>☑ Ākāsānañcāyatanaṃ catuvokārabhavo, atthi tattha saññāti?</i></a> <a><i>Āmantā.</i></a> <a><i>Nevasaññānāsaññāyatanaṃ catuvokārabhavo, atthi tattha saññāti?</i></a> <a><i>Na hevaṃ vattabbe …pe….</i></a></p>
<p><a data-ref="sc17, pts-vp-pli266, ms32Kv_1284"><i>☑ Viññāṇañcāyatanaṃ …pe…</i></a> <a><i>ākiñcaññāyatanaṃ catuvokārabhavo, atthi tattha saññāti?</i></a> <a><i>Āmantā.</i></a> <a><i>Nevasaññānāsaññāyatanaṃ catuvokārabhavo, atthi tattha saññāti?</i></a> <a><i>Na hevaṃ vattabbe …pe….</i></a></p>
<p><a data-var="Nevasaññānāsaññāyatane na vattabbaṃ → nevasaññānāsaññāyatane vattabbaṃ (bj)" data-ref="sc18, ms32Kv_1285"><i>☒ Nevasaññānāsaññāyatane na vattabbaṃ—</i></a> <a><i>“saññā atthī”ti vā “natthī”ti vāti?</i></a> <a><i>Āmantā.</i></a> <a><i>Nanu nevasaññānāsaññāyatananti?</i></a> <a><i>Āmantā.</i></a> <a><i>Hañci nevasaññānāsaññāyatanaṃ, tena vata re vattabbe—</i></a> <a><i>“nevasaññānāsaññāyatane na vattabbaṃ—</i></a> <a><i>‘saññā atthī’ti vā ‘natthī’ti vā”ti.</i></a></p>
<p><a data-var="adukkhamasukhāya vedanāya → adukkhamasukhā vedanā (si, mr)" data-ref="sc19, ms32Kv_1286"><i>☑ Nevasaññānāsaññāyatananti katvā nevasaññānāsaññāyatane na vattabbaṃ—</i></a> <a><i>“saññā atthī”ti vā “natthī”ti vāti?</i></a> <a><i>Āmantā.</i></a> <a><i>Adukkhamasukhā vedanāti katvā adukkhamasukhāya vedanāya na vattabbaṃ—</i></a> <a><i>“vedanā”ti vā “avedanā”ti vāti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_1287"><i>Nevasaññānāsaññāyatanakathā niṭṭhitā.</i></a><br>
<a><i>Tatiyo vaggo.</i></a></p>
<p class="uddana-intro"><a data-ref="ms32Kv_1288"><i>Tassuddānaṃ</i></a></p>
<blockquote class="uddanagatha">
<p><a data-ref="sc20, ms32Kv_1289"><i>Balaṃ sādhāraṇaṃ ariyaṃ,</i></a><br>
<a><i>sarāgaṃ cittaṃ vimuccati;</i></a><br>
<a><i>Vimuttaṃ vimuccamānaṃ,</i></a><br>
<a><i>atthi cittaṃ vimuccamānaṃ.</i></a></p>
<p><a data-ref="sc21, ms32Kv_1290"><i>Aṭṭhamakassa puggalassa,</i></a><br>
<a><i>Diṭṭhipariyuṭṭhānaṃ pahīnaṃ;</i></a><br>
<a><i>Aṭṭhamakassa puggalassa,</i></a><br>
<a><i>Natthi pañcindriyāni cakkhuṃ.</i></a></p>
<p><a data-ref="sc22, ms32Kv_1291"><i>Sotaṃ dhammupatthaddhaṃ,</i></a><br>
<a><i>Yathākammūpagataṃ ñāṇaṃ;</i></a><br>
<a><i>Devesu saṃvaro asañña-</i></a><br>
<a><i>Sattesu saññā evameva bhavagganti.</i></a></p>
</blockquote>
</article>
</section>
</div>
</body>
</html>
