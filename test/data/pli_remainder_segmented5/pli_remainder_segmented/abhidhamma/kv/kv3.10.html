<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv3.10">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Tatiyavagga</i></a></p>
<h1><a><i>Saṃvarakathā</i></a></h1>
</div>
<p><a data-ref="sc1, ms32Kv_1236, msdiv379"><i>☑ Atthi devesu saṃvaroti?</i></a> <a><i>Āmantā.</i></a> <a><i>Atthi devesu asaṃvaroti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1237"><i>☑ Natthi devesu asaṃvaroti?</i></a> <a><i>Āmantā.</i></a> <a><i>Natthi devesu saṃvaroti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1238"><i>☑ Nanu asaṃvarā saṃvaro sīlaṃ, atthi devesu saṃvaroti?</i></a> <a><i>Āmantā.</i></a> <a><i>Atthi devesu asaṃvaro, yamhā asaṃvarā saṃvaro sīlanti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1239"><i>Ājānāhi niggahaṃ.</i></a> <a><i>Hañci asaṃvarā saṃvaro sīlaṃ, atthi devesu saṃvaro, tena vata re vattabbe—</i></a> <a><i>“atthi devesu asaṃvaro, yamhā asaṃvarā saṃvaro sīlan”ti.</i></a> <a><i>Yaṃ tattha vadesi—</i></a> <a><i>“vattabbe kho—</i></a> <a><i>‘asaṃvarā saṃvaro sīlaṃ, atthi devesu saṃvaro’, no ca vattabbe—</i></a> <a><i>‘atthi devesu asaṃvaro, yamhā asaṃvarā saṃvaro sīlan’”ti micchā.</i></a></p>
<p><a data-ref="sc5, ms32Kv_1240"><i>No ce pana vattabbe—</i></a> <a><i>“atthi devesu asaṃvaro, yamhā asaṃvarā saṃvaro sīlan”ti, no ca vata re vattabbe—</i></a> <a><i>“asaṃvarā saṃvaro sīlaṃ, atthi devesu saṃvaro”ti.</i></a> <a><i>Yaṃ tattha vadesi—</i></a> <a><i>“vattabbe kho ‘asaṃvarā saṃvaro sīlaṃ, atthi devesu saṃvaro’, no ca vattabbe—</i></a> <a><i>‘atthi devesu asaṃvaro, yamhā asaṃvarā saṃvaro sīlan’”ti micchā.</i></a></p>
<p><a data-ref="sc6, pts-vp-pli259, ms32Kv_1241"><i>☑ Atthi manussesu saṃvaro, atthi tattha asaṃvaroti?</i></a> <a><i>Āmantā.</i></a> <a><i>Atthi devesu saṃvaro, atthi tattha asaṃvaroti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1242"><i>☑ Atthi devesu saṃvaro, natthi tattha asaṃvaroti?</i></a> <a><i>Āmantā.</i></a> <a><i>Atthi manussesu saṃvaro, natthi tattha asaṃvaroti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_1243, msdiv380"><i>☑ Atthi devesu pāṇātipātā veramaṇīti?</i></a> <a><i>Āmantā.</i></a> <a><i>Atthi devesu pāṇātipātoti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_1244"><i>☑ Atthi devesu surāmerayamajjapamādaṭṭhānā veramaṇīti?</i></a> <a><i>Āmantā.</i></a> <a><i>Atthi devesu surāmerayamajjapamādaṭṭhānanti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_1245"><i>☑ Natthi devesu pāṇātipātoti?</i></a> <a><i>Āmantā.</i></a> <a><i>Natthi devesu pāṇātipātā veramaṇīti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_1246"><i>☑ Natthi devesu surāmerayamajjapamādaṭṭhānanti?</i></a> <a><i>Āmantā.</i></a> <a><i>Natthi devesu surāmerayamajjapamādaṭṭhānā veramaṇīti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_1247"><i>☑ Atthi manussesu pāṇātipātā veramaṇi, atthi tattha pāṇātipātoti?</i></a> <a><i>Āmantā.</i></a> <a><i>Atthi devesu pāṇātipātā veramaṇi, atthi tattha pāṇātipātoti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_1248"><i>☑ Atthi manussesu surāmerayamajjapamādaṭṭhānā veramaṇi, atthi tattha surāmerayamajjapamādaṭṭhānanti?</i></a> <a><i>Āmantā.</i></a> <a><i>Atthi devesu surāmerayamajjapamādaṭṭhānā veramaṇi, atthi tattha surāmerayamajjapamādaṭṭhānanti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, pts-vp-pli260, ms32Kv_1249"><i>☑ Atthi devesu pāṇātipātā veramaṇi, natthi tattha pāṇātipātoti?</i></a> <a><i>Āmantā.</i></a> <a><i>Atthi manussesu pāṇātipātā veramaṇi, natthi tattha pāṇātipātoti?</i></a> <a><i>Na hevaṃ vattabbe …pe….</i></a></p>
<p><a data-ref="sc15, ms32Kv_1250"><i>☑ Atthi devesu surāmerayamajjapamādaṭṭhānā veramaṇi, natthi tattha surāmerayamajjapamādaṭṭhānanti?</i></a> <a><i>Āmantā.</i></a> <a><i>Atthi manussesu surāmerayamajjapamādaṭṭhānā veramaṇi, natthi tattha surāmerayamajjapamādaṭṭhānanti?</i></a> <a><i>Na hevaṃ vattabbe …pe….</i></a></p>
<p><a data-ref="sc16, ms32Kv_1251"><i>☒ Natthi devesu saṃvaroti?</i></a> <a><i>Āmantā.</i></a> <a><i>Sabbe devā pāṇātipātino adinnādāyino kāmesumicchācārino musāvādino surāmerayamajjapamādaṭṭhāyinoti?</i></a> <a><i>Na hevaṃ vattabbe …pe…</i></a> <a><i>tena hi atthi devesu saṃvaroti.</i></a></p>
<p class="endsutta"><a data-ref="ms32Kv_1252"><i>Saṃvarakathā niṭṭhitā.</i></a></p>
</article>
</section>
</div>
</body>
</html>
