<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv2.4">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dutiyavagga</i></a></p>
<h1><a><i>Paravitāraṇakathā</i></a></h1>
</div>
<p><a data-ref="sc1, pts-vp-pli188, ms32Kv_906, msdiv322"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Arahā paraneyyo parapattiyo parapaccayo parapaṭibaddhabhū, na jānāti na passati sammūḷho asampajānoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_907"><i>☑ Nanu arahā na paraneyyo na parapattiyo na parapaccayo na parapaṭibaddhabhū jānāti passati asammūḷho sampajānoti?</i></a> <a><i>Āmantā.</i></a> <a><i>Hañci arahā na paraneyyo na parapattiyo na parapaccayo na parapaṭibaddhabhū, jānāti passati asammūḷho sampajāno, no ca vata re vattabbe—</i></a> <a><i>“atthi arahato paravitāraṇā”ti.</i></a></p>
<p><a data-ref="sc3, ms32Kv_908"><i>☑ Atthi puthujjanassa paravitāraṇā, so ca paraneyyo parapattiyo parapaccayo parapaṭibaddhabhū, na jānāti na passati sammūḷho asampajānoti?</i></a> <a><i>Āmantā.</i></a> <a><i>Atthi arahato paravitāraṇā, so ca paraneyyo parapattiyo parapaccayo parapaṭibaddhabhū, na jānāti na passati sammūḷho asampajānoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_909"><i>☑ Atthi arahato paravitāraṇā, so ca na paraneyyo na parapattiyo na parapaccayo na parapaṭibaddhabhū, jānāti passati asammūḷho sampajānoti?</i></a> <a><i>Āmantā.</i></a> <a><i>Atthi puthujjanassa paravitāraṇā, so ca na paraneyyo na parapattiyo na parapaccayo na parapaṭibaddhabhū, jānāti passati asammūḷho sampajānoti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, pts-vp-pli189, ms32Kv_910"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Atthi arahato satthari paravitāraṇā, dhamme paravitāraṇā, saṃghe paravitāraṇā, sikkhāya paravitāraṇā, pubbante paravitāraṇā, aparante paravitāraṇā, pubbantāparante paravitāraṇā, idappaccayatāpaṭiccasamuppannesu dhammesu paravitāraṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_911"><i>☑ Natthi arahato satthari paravitāraṇā, dhamme paravitāraṇā …pe… idappaccayatāpaṭiccasamuppannesu dhammesu paravitāraṇāti?</i></a> <a><i>Āmantā.</i></a> <a><i>Hañci natthi arahato satthari paravitāraṇā, dhamme paravitāraṇā …pe… idappaccayatāpaṭiccasamuppannesu dhammesu paravitāraṇā, no ca vata re vattabbe—</i></a> <a><i>“atthi arahato paravitāraṇā”ti.</i></a></p>
<p><a data-ref="sc7, ms32Kv_912"><i>☑ Atthi puthujjanassa paravitāraṇā, atthi tassa satthari paravitāraṇā, dhamme paravitāraṇā …pe… idappaccayatāpaṭiccasamuppannesu dhammesu paravitāraṇāti?</i></a> <a><i>Āmantā.</i></a> <a><i>Atthi arahato paravitāraṇā, atthi tassa satthari paravitāraṇā, dhamme paravitāraṇā …pe… idappaccayatāpaṭiccasamuppannesu dhammesu paravitāraṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc8, ms32Kv_913"><i>☑ Atthi arahato paravitāraṇā, natthi tassa satthari paravitāraṇā, dhamme paravitāraṇā …pe… idappaccayatāpaṭiccasamuppannesu dhammesu paravitāraṇāti?</i></a> <a><i>Āmantā.</i></a> <a><i>Atthi puthujjanassa paravitāraṇā, natthi tassa satthari paravitāraṇā, dhamme paravitāraṇā …pe… idappaccayatāpaṭiccasamuppannesu dhammesu paravitāraṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_914, msdiv323"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammoti?</i></a> <a><i>Āmantā.</i></a> <a><i>Hañci arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammo, no ca vata re vattabbe—</i></a> <a><i>“atthi arahato paravitāraṇā”ti.</i></a></p>
<p><a data-ref="sc10, pts-vp-pli190, ms32Kv_915"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu arahato doso pahīno …pe…</i></a> <a><i>moho pahīno …pe…</i></a> <a><i>anottappaṃ pahīnaṃ ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ …pe…</i></a> <a><i>rāgappahānāya maggo bhāvito …pe…</i></a> <a><i>bojjhaṅgā bhāvitā …pe…</i></a> <a><i>dosappahānāya …pe…</i></a> <a><i>anottappapahānāya maggo bhāvito …pe…</i></a> <a><i>bojjhaṅgā bhāvitā …pe…</i></a> <a><i>nanu arahā vītarāgo vītadoso vītamoho …pe…</i></a> <a><i>sacchikātabbaṃ sacchikatanti?</i></a> <a><i>Āmantā.</i></a> <a><i>Hañci arahā vītarāgo vītadoso vītamoho sacchikātabbaṃ sacchikataṃ, no ca vata re vattabbe—</i></a> <a><i>“atthi arahato paravitāraṇā”ti.</i></a></p>
<p><a data-ref="sc11, ms32Kv_916, msdiv324"><i>☑ Atthi arahato paravitāraṇāti?</i></a> <a><i>Sadhammakusalassa arahato atthi paravitāraṇā, paradhammakusalassa arahato natthi paravitāraṇāti.</i></a> <a><i>Sadhammakusalassa arahato atthi paravitāraṇāti?</i></a> <a><i>Āmantā.</i></a> <a><i>Paradhammakusalassa arahato atthi paravitāraṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, pts-vp-pli191, ms32Kv_917"><i>☑ Paradhammakusalassa arahato natthi paravitāraṇāti?</i></a> <a><i>Āmantā.</i></a> <a><i>Sadhammakusalassa arahato natthi paravitāraṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, ms32Kv_918"><i>☑ Sadhammakusalassa arahato rāgo pahīno, atthi tassa paravitāraṇāti?</i></a> <a><i>Āmantā.</i></a> <a><i>Paradhammakusalassa arahato rāgo pahīno, atthi tassa paravitāraṇāti?</i></a> <a><i>Na hevaṃ vattabbe.</i></a></p>
<p><a data-ref="sc14, ms32Kv_919"><i>☑ Sadhammakusalassa arahato doso pahīno …pe…</i></a> <a><i>moho pahīno …pe…</i></a> <a><i>anottappaṃ pahīnaṃ …pe…</i></a> <a><i>rāgappahānāya maggo bhāvito …pe…</i></a> <a><i>bojjhaṅgā bhāvitā …pe…</i></a> <a><i>dosappahānāya …pe…</i></a> <a><i>anottappapahānāya maggo bhāvito …pe…</i></a> <a><i>bojjhaṅgā bhāvitā …pe…</i></a> <a><i>sadhammakusalo arahā vītarāgo vītadoso vītamoho …pe…</i></a> <a><i>sacchikātabbaṃ sacchikataṃ, atthi tassa paravitāraṇāti?</i></a> <a><i>Āmantā.</i></a> <a><i>Paradhammakusalo arahā vītarāgo vītadoso vītamoho …pe…</i></a> <a><i>sacchikātabbaṃ sacchikataṃ, atthi tassa paravitāraṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc15, pts-vp-pli192, ms32Kv_920"><i>☑ Paradhammakusalassa arahato rāgo pahīno, natthi tassa paravitāraṇāti?</i></a> <a><i>Āmantā.</i></a> <a><i>Sadhammakusalassa arahato rāgo pahīno, natthi tassa paravitāraṇāti?</i></a> <a><i>Na hevaṃ vattabbe.</i></a></p>
<p><a data-ref="sc16, ms32Kv_921"><i>☑ Paradhammakusalassa arahato doso pahīno, moho pahīno …pe…</i></a> <a><i>anottappaṃ pahīnaṃ …pe…</i></a> <a><i>rāgappahānāya maggo bhāvito …pe…</i></a> <a><i>bojjhaṅgā bhāvitā …pe…</i></a> <a><i>dosappahānāya …pe…</i></a> <a><i>anottappapahānāya maggo bhāvito …pe…</i></a> <a><i>bojjhaṅgā bhāvitā …pe…</i></a> <a><i>paradhammakusalo arahā vītarāgo vītadoso vītamoho …pe…</i></a> <a><i>sacchikātabbaṃ sacchikataṃ, natthi tassa paravitāraṇāti?</i></a> <a><i>Āmantā.</i></a> <a><i>Sadhammakusalo arahā vītarāgo vītadoso vītamoho …pe…</i></a> <a><i>sacchikātabbaṃ sacchikataṃ, natthi tassa paravitāraṇāti?</i></a> <a><i>Na hevaṃ vattabbe …pe….</i></a></p>
<p><a data-ref="sc17, pts-vp-pli193, ms32Kv_922, msdiv325"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“jānatohaṃ, bhikkhave, passato āsavānaṃ khayaṃ vadāmi, no ajānato no apassato.</i></a> <a><i>Kiñca, bhikkhave, jānato kiṃ passato āsavānaṃ khayo hoti, ‘iti rūpaṃ’ …pe…</i></a> <a><i>‘iti viññāṇassa atthaṅgamo’ti—</i></a> <a><i>evaṃ kho, bhikkhave, jānato evaṃ passato āsavānaṃ khayo hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“atthi arahato paravitāraṇā”ti.</i></a></p>
<p><a data-ref="sc18, ms32Kv_923"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“jānatohaṃ, bhikkhave, passato āsavānaṃ khayaṃ vadāmi, no ajānato no apassato.</i></a> <a><i>Kiñca, bhikkhave, jānato kiṃ passato āsavānaṃ khayo hoti, ‘idaṃ dukkhan’ti—</i></a> <a><i>bhikkhave, jānato passato āsavānaṃ khayo hoti, ‘ayaṃ dukkhasamudayo’ti …pe…</i></a> <a><i>‘ayaṃ dukkhanirodho’ti …pe…</i></a> <a><i>‘ayaṃ dukkhanirodhagāminī paṭipadā’ti jānato passato āsavānaṃ khayo hoti.</i></a> <a><i>Evaṃ kho, bhikkhave, jānato evaṃ passato āsavānaṃ khayo hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“atthi arahato paravitāraṇā”ti.</i></a></p>
<p><a data-ref="sc19, ms32Kv_924"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“sabbaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya;</i></a> <a><i>sabbañca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāyā”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“atthi arahato paravitāraṇā”ti.</i></a></p>
<p><a data-ref="sc20, pts-vp-pli194, ms32Kv_925"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“sahāvassa dassanasampadāya …pe…</i></a> <a><i>chaccābhiṭhānāni abhabba kātun”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“atthi arahato paravitāraṇā”ti.</i></a></p>
<p><a data-ref="sc21, ms32Kv_926"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“yasmiṃ, bhikkhave, samaye ariyasāvakassa virajaṃ vītamalaṃ dhammacakkhuṃ udapādi—</i></a> <a><i>‘yaṃ kiñci samudayadhammaṃ, sabbaṃ taṃ nirodhadhamman’ti, saha dassanuppādā, bhikkhave, ariyasāvakassa tīṇi saṃyojanāni pahīyanti—</i></a> <a><i>sakkāyadiṭṭhi, vicikicchā, sīlabbataparāmāso”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“atthi arahato paravitāraṇā”ti.</i></a></p>
<p><a data-ref="sc22, ms32Kv_927"><i>☑ Atthi arahato paravitāraṇāti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-var="sahissāmi → gamissāmi (si, sya-all, pts-vp-pli1, mr)" data-ref="sc23, ms32Kv_928"><i>“Nāhaṃ sahissāmi pamocanāya,</i></a><br>
<a data-var="kañci → kiñci (mr)"><i>Kathaṃkathiṃ dhotaka kañci loke;</i></a><br>
<a><i>Dhammañca seṭṭhaṃ abhijānamāno,</i></a><br>
<a><i>Evaṃ tuvaṃ oghamimaṃ taresī”ti.</i></a></p>
</blockquote>
<p><a data-ref="sc24, ms32Kv_929"><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“atthi arahato paravitāraṇā”ti.</i></a></p>
<p><a data-ref="sc25, pts-vp-pli195, ms32Kv_930"><i>☒ Na vattabbaṃ—</i></a> <a><i>“atthi arahato paravitāraṇā”ti?</i></a> <a><i>Āmantā.</i></a> <a><i>Nanu arahato itthipurisānaṃ nāmagottaṃ pare vitāreyyuṃ, maggāmaggaṃ pare vitāreyyuṃ, tiṇakaṭṭhavanappatīnaṃ nāmaṃ pare vitāreyyunti?</i></a> <a><i>Āmantā.</i></a> <a><i>Hañci arahato itthipurisānaṃ nāmagottaṃ pare vitāreyyuṃ, maggāmaggaṃ pare vitāreyyuṃ, tiṇakaṭṭhavanappatīnaṃ nāmaṃ pare vitāreyyuṃ, tena vata re vattabbe—</i></a> <a><i>“atthi arahato paravitāraṇā”ti.</i></a></p>
<p><a data-ref="sc26, ms32Kv_931"><i>☑ Arahato itthipurisānaṃ nāmagottaṃ pare vitāreyyuṃ, maggāmaggaṃ pare vitāreyyuṃ, tiṇakaṭṭhavanappatīnaṃ nāmaṃ pare vitāreyyunti, atthi arahato paravitāraṇāti?</i></a> <a><i>Āmantā.</i></a> <a><i>Arahato sotāpattiphalaṃ vā sakadāgāmiphalaṃ vā anāgāmiphalaṃ vā arahattaṃ vā pare vitāreyyunti?</i></a> <a><i>Na hevaṃ vattabbe …pe….</i></a></p>
<p class="endsutta"><a data-ref="ms32Kv_932"><i>Paravitāraṇakathā niṭṭhitā.</i></a></p>
</article>
</section>
</div>
</body>
</html>
