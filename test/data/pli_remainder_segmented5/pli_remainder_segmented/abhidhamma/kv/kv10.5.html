<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv10.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Dasamavagga</i></a></p>
<h1><a><i>Sābhogātikathā</i></a></h1>
</div>
<p><a data-ref="sc1, ms32Kv_1959, msdiv584"><i>☑ Pañcaviññāṇā sābhogāti?</i></a> <a><i>Āmantā.</i></a> <a><i>Nanu pañcaviññāṇā uppannavatthukā uppannārammaṇāti?</i></a> <a><i>Āmantā.</i></a> <a><i>Hañci pañcaviññāṇā uppannavatthukā uppannārammaṇā, no ca vata re vattabbe—</i></a> <a><i>“pañcaviññāṇā sābhogā”ti.</i></a> <a><i>Nanu pañcaviññāṇā purejātavatthukā purejātārammaṇā ajjhattikavatthukā bāhirārammaṇā asambhinnavatthukā asambhinnārammaṇā nānāvatthukā nānārammaṇā na aññamaññassa gocaravisayaṃ paccanubhonti, na asamannāhārā uppajjanti, na amanasikārā uppajjanti, na abbokiṇṇā uppajjanti, na apubbaṃ acarimaṃ uppajjanti, nanu pañcaviññāṇā na aññamaññassa samanantarā uppajjantīti?</i></a> <a><i>Āmantā.</i></a> <a><i>Hañci pañcaviññāṇā na aññamaññassa samanantarā uppajjanti, no ca vata re vattabbe—</i></a> <a><i>“pañcaviññāṇā sābhogā”ti.</i></a></p>
<p><a data-ref="sc2, pts-vp-pli430, ms32Kv_1960, msdiv585"><i>☑ Cakkhuviññāṇaṃ sābhoganti?</i></a> <a><i>Āmantā.</i></a> <a><i>Cakkhuviññāṇaṃ suññataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>cakkhuviññāṇaṃ suññataṃ ārabbha uppajjatīti?</i></a> <a><i>Āmantā.</i></a> <a><i>Cakkhuñca paṭicca suññatañca uppajjati cakkhuviññāṇanti?</i></a> <a><i>Na hevaṃ vattabbe …pe…</i></a> <a><i>cakkhuñca paṭicca suññatañca uppajjati cakkhuviññāṇanti?</i></a> <a><i>Āmantā.</i></a> <a><i>“Cakkhuñca paṭicca suññatañca uppajjati cakkhuviññāṇan”ti—</i></a> <a><i>attheva suttantoti?</i></a> <a><i>Natthi …pe…</i></a> <a><i>“cakkhuñca paṭicca rūpe ca uppajjati cakkhuviññāṇan”ti—</i></a> <a><i>attheva suttantoti?</i></a> <a><i>Āmantā.</i></a> <a><i>Hañci “cakkhuñca paṭicca rūpe ca uppajjati cakkhuviññāṇan”ti—</i></a> <a><i>attheva suttanto, no ca vata re vattabbe—</i></a> <a><i>“cakkhuñca paṭicca suññatañca uppajjati cakkhuviññāṇan”ti.</i></a></p>
<p><a data-ref="sc3, pts-vp-pli431, ms32Kv_1961"><i>☑ Cakkhuviññāṇaṃ sābhoganti?</i></a> <a><i>Āmantā.</i></a> <a><i>Cakkhuviññāṇaṃ atītānāgataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>cakkhuviññāṇaṃ sābhoganti?</i></a> <a><i>Āmantā.</i></a> <a><i>Cakkhuviññāṇaṃ phassaṃ ārabbha …pe…</i></a> <a><i>phoṭṭhabbaṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>manoviññāṇaṃ sābhogaṃ, manoviññāṇaṃ suññataṃ ārabbha uppajjatīti?</i></a> <a><i>Āmantā.</i></a> <a><i>Cakkhuviññāṇaṃ sābhogaṃ, cakkhuviññāṇaṃ suññataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>manoviññāṇaṃ sābhogaṃ, manoviññāṇaṃ atītānāgataṃ ārabbha uppajjatīti?</i></a> <a><i>Āmantā.</i></a> <a><i>Cakkhuviññāṇaṃ sābhogaṃ, cakkhuviññāṇaṃ atītānāgataṃ ārabbha uppajjatīti?</i></a> <a><i>Na hevaṃ vattabbe …pe…</i></a> <a><i>manoviññāṇaṃ sābhogaṃ, manoviññāṇaṃ phassaṃ ārabbha …pe…</i></a> <a><i>phoṭṭhabbaṃ ārabbha uppajjatīti?</i></a> <a><i>Āmantā.</i></a> <a><i>Cakkhuviññāṇaṃ sābhogaṃ, cakkhuviññāṇaṃ phassaṃ ārabbha …pe…</i></a> <a><i>phoṭṭhabbaṃ ārabbha uppajjatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1962, msdiv586"><i>☒ Na vattabbaṃ—</i></a> <a><i>“pañcaviññāṇā sābhogā”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“idha, bhikkhave, bhikkhu cakkhunā rūpaṃ disvā nimittaggāhī hoti …pe…</i></a> <a><i>na nimittaggāhī hoti …pe…</i></a> <a><i>kāyena phoṭṭhabbaṃ phusitvā nimittaggāhī hoti …pe…</i></a> <a><i>na nimittaggāhī hotī”ti.</i></a> <a><i>Attheva suttantoti?</i></a> <a><i>Āmantā.</i></a> <a><i>Tena hi pañcaviññāṇā sābhogāti …pe….</i></a></p>
<p class="endsutta"><a data-var="Sābhogātikathā → pañcaviññāṇā sābhogātikathā (bj, sya-all)" data-ref="ms32Kv_1963"><i>Sābhogātikathā niṭṭhitā.</i></a></p>
</article>
</section>
</div>
</body>
</html>
