<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv1.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Paṭhamavagga</i></a></p>
<h1><a><i>Jahatikathā</i></a></h1>
</div>
<h2><a><i>Nasuttāharaṇakathā</i></a></h2>
<p><a data-ref="sc1, pts-vp-pli110, ms32Kv_594, msdiv279"><i>☑ Jahati puthujjano kāmarāgabyāpādanti?</i></a> <a><i>Āmantā.</i></a> <a><i>Accantaṃ jahati, anavasesaṃ jahati, appaṭisandhiyaṃ jahati, samūlaṃ jahati, sataṇhaṃ jahati, sānusayaṃ jahati, ariyena ñāṇena jahati, ariyena maggena jahati, akuppaṃ paṭivijjhanto jahati, anāgāmiphalaṃ sacchikaronto jahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_595"><i>☑ Vikkhambheti puthujjano kāmarāgabyāpādanti?</i></a> <a><i>Āmantā.</i></a> <a><i>Accantaṃ vikkhambheti, anavasesaṃ vikkhambheti, appaṭisandhiyaṃ vikkhambheti, samūlaṃ vikkhambheti, sataṇhaṃ vikkhambheti, sānusayaṃ vikkhambheti, ariyena ñāṇena vikkhambheti, ariyena maggena vikkhambheti, akuppaṃ paṭivijjhanto vikkhambheti, anāgāmiphalaṃ sacchikaronto vikkhambhetīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_596"><i>☑ Jahati anāgāmiphalasacchikiriyāya paṭipanno puggalo kāmarāgabyāpādaṃ, so ca accantaṃ jahati, anavasesaṃ jahati …pe…</i></a> <a><i>anāgāmiphalaṃ sacchikaronto jahatīti?</i></a> <a><i>Āmantā.</i></a> <a><i>Jahati puthujjano kāmarāgabyāpādaṃ, so ca accantaṃ jahati, anavasesaṃ jahati …pe…</i></a> <a><i>anāgāmiphalaṃ sacchikaronto jahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, pts-vp-pli111, ms32Kv_597"><i>☑ Vikkhambheti anāgāmiphalasacchikiriyāya paṭipanno puggalo kāmarāgabyāpādaṃ, so ca accantaṃ vikkhambheti, anavasesaṃ vikkhambheti …pe…</i></a> <a><i>anāgāmiphalaṃ sacchikaronto vikkhambhetīti?</i></a> <a><i>Āmantā.</i></a> <a><i>Vikkhambheti puthujjano kāmarāgabyāpādaṃ, so ca accantaṃ vikkhambheti, anavasesaṃ vikkhambheti …pe…</i></a> <a><i>anāgāmiphalaṃ sacchikaronto vikkhambhetīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, ms32Kv_598"><i>☑ Jahati puthujjano kāmarāgabyāpādaṃ, so ca na accantaṃ jahati, na anavasesaṃ jahati …pe…</i></a> <a><i>na anāgāmiphalaṃ sacchikaronto jahatīti?</i></a> <a><i>Āmantā.</i></a> <a><i>Jahati anāgāmiphalasacchikiriyāya paṭipanno puggalo kāmarāgabyāpādaṃ, so ca na accantaṃ jahati …pe…</i></a> <a><i>na anāgāmiphalaṃ sacchikaronto jahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc6, ms32Kv_599"><i>☑ Vikkhambheti puthujjano kāmarāgabyāpādaṃ, so ca na accantaṃ vikkhambheti, na anavasesaṃ vikkhambheti …pe…</i></a> <a><i>na anāgāmiphalaṃ sacchikaronto vikkhambhetīti?</i></a> <a><i>Āmantā.</i></a> <a><i>Vikkhambheti anāgāmiphalasacchikiriyāya paṭipanno puggalo kāmarāgabyāpādaṃ, so ca na accantaṃ vikkhambheti, na anavasesaṃ vikkhambheti …pe…</i></a> <a><i>na anāgāmiphalaṃ sacchikaronto vikkhambhetīti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_600"><i>☑ Jahati puthujjano kāmarāgabyāpādanti?</i></a> <a><i>Āmantā.</i></a> <a><i>Katamena maggenāti?</i></a> <a><i>Rūpāvacarena maggenāti.</i></a> <a><i>Rūpāvacaro maggo niyyāniko khayagāmī bodhagāmī apacayagāmī anāsavo asaṃyojaniyo aganthaniyo anoghaniyo ayoganiyo anīvaraṇiyo aparāmaṭṭho anupādāniyo asaṃkilesiyoti?</i></a> <a><i>Na hevaṃ vattabbe.</i></a> <a><i>Nanu rūpāvacaro maggo aniyyāniko na khayagāmī na bodhagāmī na apacayagāmī sāsavo saṃyojaniyo …pe… saṃkilesiyoti?</i></a> <a><i>Āmantā.</i></a> <a><i>Hañci rūpāvacaro maggo aniyyāniko na khayagāmī …pe…</i></a> <a><i>saṃkilesiyo, no ca vata re vattabbe—</i></a> <a><i>“jahati puthujjano rūpāvacarena maggena kāmarāgabyāpādan”ti.</i></a></p>
<p><a data-ref="sc8, pts-vp-pli112, ms32Kv_601"><i>☑ Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṃ, so ca maggo niyyāniko khayagāmī bodhagāmī apacayagāmī anāsavo …pe…</i></a> <a><i>asaṃkilesiyoti?</i></a> <a><i>Āmantā.</i></a> <a><i>Jahati puthujjano rūpāvacarena maggena kāmarāgabyāpādaṃ, so ca maggo niyyāniko khayagāmī bodhagāmī apacayagāmī anāsavo …pe…</i></a> <a><i>asaṃkilesiyoti?</i></a> <a><i>Na hevaṃ vattabbe …pe….</i></a></p>
<p><a data-ref="sc9, ms32Kv_602"><i>☑ Jahati puthujjano rūpāvacarena maggena kāmarāgabyāpādaṃ, so ca maggo aniyyāniko na khayagāmī na bodhagāmī na apacayagāmī sāsavo …pe…</i></a> <a><i>saṃkilesiyoti?</i></a> <a><i>Āmantā.</i></a> <a><i>Jahati anāgāmiphalasacchikiriyāya paṭipanno puggalo anāgāmimaggena kāmarāgabyāpādaṃ, so ca maggo aniyyāniko na khayagāmī na bodhagāmī na apacayagāmī sāsavo …pe…</i></a> <a><i>saṃkilesiyoti?</i></a> <a><i>Na hevaṃ vattabbe …pe….</i></a></p>
<p><a data-ref="sc10, ms32Kv_603, msdiv280"><i>☑ Puthujjano kāmesu vītarāgo saha dhammābhisamayā anāgāmiphale saṇṭhātīti?</i></a> <a><i>Āmantā.</i></a> <a><i>Arahatte saṇṭhātīti?</i></a> <a><i>Na hevaṃ vattabbe …pe….</i></a></p>
<p><a data-ref="sc11, ms32Kv_604"><i>☑ Puthujjano kāmesu vītarāgo saha dhammābhisamayā anāgāmiphale saṇṭhātīti?</i></a> <a><i>Āmantā.</i></a> <a><i>Apubbaṃ acarimaṃ tayo magge bhāvetīti?</i></a> <a><i>Na hevaṃ vattabbe …pe….</i></a></p>
<p><a data-ref="sc12, ms32Kv_605"><i>☑ Apubbaṃ acarimaṃ tayo magge bhāvetīti?</i></a> <a><i>Āmantā.</i></a> <a><i>Apubbaṃ acarimaṃ tīṇi sāmaññaphalāni sacchikarotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc13, pts-vp-pli113, ms32Kv_606"><i>☑ Apubbaṃ acarimaṃ tīṇi sāmaññaphalāni sacchikarotīti?</i></a> <a><i>Āmantā.</i></a> <a data-var="tissannaṃ → tiṇṇaṃ (si, sya-all, pts-vp-pli1, csp1ed)"><i>Tiṇṇaṃ phassānaṃ tissannaṃ vedanānaṃ tissannaṃ saññānaṃ tissannaṃ cetanānaṃ tiṇṇaṃ cittānaṃ tissannaṃ saddhānaṃ tiṇṇaṃ vīriyānaṃ tissannaṃ satīnaṃ tiṇṇaṃ samādhīnaṃ tissannaṃ paññānaṃ samodhānaṃ hotīti?</i></a> <a><i>Na hevaṃ vattabbe …pe….</i></a></p>
<p><a data-ref="sc14, ms32Kv_607"><i>☑ Puthujjano kāmesu vītarāgo saha dhammābhisamayā anāgāmiphale saṇṭhātīti?</i></a> <a><i>Āmantā.</i></a> <a><i>Sotāpattimaggenāti?</i></a> <a><i>Na hevaṃ vattabbe …pe….</i></a></p>
<p><a data-ref="sc15, ms32Kv_608"><i>Sakadāgāmimaggenāti?</i></a> <a><i>Na hevaṃ vattabbe.</i></a> <a><i>Katamena maggenāti?</i></a> <a><i>Anāgāmimaggenāti.</i></a> <a><i>Anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatīti?</i></a> <a><i>Na hevaṃ vattabbe …pe….</i></a></p>
<h2><a><i>Suttāharaṇakathā</i></a></h2>
<p><a data-ref="sc16, ms32Kv_609, msdiv281"><i>☑ Anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatīti?</i></a> <a><i>Āmantā.</i></a> <a><i>Nanu tiṇṇaṃ saṃyojanānaṃ pahānā sotāpattiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci tiṇṇaṃ saṃyojanānaṃ pahānā sotāpattiphalaṃ vuttaṃ bhagavatā, no ca vata re vattabbe—</i></a> <a><i>“anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatī”ti.</i></a> <a><i>Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc17, pts-vp-pli114, ms32Kv_610"><i>☑ Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti?</i></a> <a><i>Āmantā.</i></a> <a><i>Nanu kāmarāgabyāpādānaṃ tanubhāvā sakadāgāmiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci kāmarāgabyāpādānaṃ tanubhāvā sakadāgāmiphalaṃ vuttaṃ bhagavatā, no ca vata re vattabbe—</i></a> <a><i>“anāgāmimaggena oḷārikaṃ kāmarāgaṃ oḷārikaṃ byāpādaṃ jahatī”ti.</i></a></p>
<p><a data-ref="sc18, ms32Kv_611"><i>☑ Puthujjano kāmesu vītarāgo saha dhammābhisamayā anāgāmiphale saṇṭhātīti?</i></a> <a><i>Āmantā.</i></a> <a><i>Ye keci dhammaṃ abhisamenti, sabbe te saha dhammābhisamayā anāgāmiphale saṇṭhahantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc19, ms32Kv_612"><i>☒ Na vattabbaṃ—</i></a> <a><i>“jahati puthujjano kāmarāgabyāpādan”ti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a></p>
<blockquote class="gatha">
<p><a data-var="Ahesuṃ te → ahiṃse te (bj); ahiṃsakā (^an6.54#1 [54. Dhammikasutta])" data-ref="sc20, ms32Kv_613"><i>“Ahesuṃ te atītaṃse,</i></a><br>
<a><i>Cha satthāro yasassino;</i></a><br>
<a data-var="karuṇedhimuttā → karuṇe vimuttā (bj, sya-all); karuṇādhimuttā (si, mr); karuṇā vimuttā (pts-vp-pli1)"><i>Nirāmagandhā karuṇedhimuttā,</i></a><br>
<a><i>Kāmasaṃyojanātigā.</i></a></p>
<p><a data-ref="sc21, ms32Kv_614"><i>Kāmarāgaṃ virājetvā,</i></a><br>
<a><i>brahmalokūpagā ahu;</i></a><br>
<a><i>Ahesuṃ sāvakā tesaṃ,</i></a><br>
<a><i>anekāni satānipi.</i></a></p>
<p><a data-ref="sc22, ms32Kv_615"><i>Nirāmagandhā karuṇedhimuttā,</i></a><br>
<a data-var="Kāmasaṃyojanātigā → kāmasaññojanā (sya-all); kāmasaṃyojanāti (pts-vp-pli1)"><i>Kāmasaṃyojanātigā;</i></a><br>
<a><i>Kāmarāgaṃ virājetvā,</i></a><br>
<a><i>Brahmalokūpagā ahū”ti.</i></a></p>
</blockquote>
<p><a data-ref="sc23, ms32Kv_616"><i>Attheva suttantoti?</i></a> <a><i>Āmantā.</i></a> <a><i>Tena hi jahati puthujjano kāmarāgabyāpādanti.</i></a></p>
<p><a data-ref="sc24, pts-vp-pli115, ms32Kv_617"><i>☑ Jahati puthujjano kāmarāgabyāpādanti?</i></a> <a><i>Āmantā.</i></a> <a><i>Nanu vuttaṃ bhagavatā—</i></a> <a><i>“so hi nāma, bhikkhave, sunetto satthā evaṃ dīghāyuko samāno evaṃ ciraṭṭhitiko aparimutto ahosi jātiyā jarāya maraṇena sokehi paridevehi dukkhehi domanassehi upāyāsehi aparimutto dukkhasmāti vadāmi.</i></a> <a><i>Taṃ kissa hetu?</i></a> <a><i>Catunnaṃ dhammānaṃ ananubodhā appaṭivedhā.</i></a> <a><i>Katamesaṃ catunnaṃ?</i></a> <a><i>Ariyassa sīlassa ananubodhā appaṭivedhā, ariyassa samādhissa, ariyāya paññāya, ariyāya vimuttiyā ananubodhā appaṭivedhā.</i></a> <a><i>Tayidaṃ, bhikkhave, ariyaṃ sīlaṃ anubuddhaṃ paṭividdhaṃ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti.</i></a></p>
<blockquote class="gatha">
<p><a data-ref="sc25, ms32Kv_618"><i>“Sīlaṃ samādhi paññā ca,</i></a><br>
<a><i>vimutti ca anuttarā;</i></a><br>
<a><i>Anubuddhā ime dhammā,</i></a><br>
<a><i>gotamena yasassinā.</i></a></p>
<p><a data-ref="sc26, ms32Kv_619"><i>Iti buddho abhiññāya,</i></a><br>
<a><i>dhammamakkhāsi bhikkhunaṃ;</i></a><br>
<a><i>Dukkhassantakaro satthā,</i></a><br>
<a><i>cakkhumā parinibbuto”ti.</i></a></p>
</blockquote>
<p><a data-ref="sc27, ms32Kv_620"><i>Attheva suttantoti?</i></a> <a><i>Āmantā.</i></a> <a><i>Tena hi na vattabbaṃ—</i></a> <a><i>“jahati puthujjano kāmarāgabyāpādan”ti.</i></a></p>
<p class="endsutta"><a data-ref="ms32Kv_621"><i>Jahatikathā niṭṭhitā.</i></a></p>
</article>
</section>
</div>
</body>
</html>
