<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv5.9">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Pañcamavagga</i></a></p>
<h1><a><i>Paṭuppannañāṇakathā</i></a></h1>
</div>
<p><a data-var="Paṭuppanne → paccuppanne (bj, sya-all, pts-vp-pli1)" data-ref="sc1, ms32Kv_1522, msdiv441"><i>☑ Paṭuppanne ñāṇaṃ atthīti?</i></a> <a><i>Āmantā.</i></a> <a><i>Tena ñāṇena taṃ ñāṇaṃ jānātīti?</i></a> <a><i>Na hevaṃ vattabbe …pe…</i></a> <a><i>tena ñāṇena taṃ ñāṇaṃ jānātīti?</i></a> <a><i>Āmantā.</i></a> <a><i>Tena ñāṇena taṃ ñāṇaṃ “ñāṇan”ti jānātīti?</i></a> <a><i>Na hevaṃ vattabbe …pe…</i></a> <a><i>tena ñāṇena taṃ ñāṇaṃ “ñāṇan”ti jānātīti?</i></a> <a><i>Āmantā.</i></a> <a><i>Taṃ ñāṇaṃ tassa ñāṇassa ārammaṇanti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, pts-vp-pli315, ms32Kv_1523"><i>☑ Taṃ ñāṇaṃ tassa ñāṇassa ārammaṇanti?</i></a> <a><i>Āmantā.</i></a> <a><i>Tena phassena taṃ phassaṃ phusati, tāya vedanāya taṃ vedanaṃ vedeti, tāya saññāya taṃ saññaṃ sañjānāti, tāya cetanāya taṃ cetanaṃ ceteti, tena cittena taṃ cittaṃ cinteti, tena vitakkena taṃ vitakkaṃ vitakketi, tena vicārena taṃ vicāraṃ vicāreti, tāya pītiyā taṃ pītiṃ piyāyati, tāya satiyā taṃ satiṃ sarati, tāya paññāya taṃ paññaṃ pajānāti, tena khaggena taṃ khaggaṃ chindati, tena pharasunā taṃ pharasuṃ tacchati, tāya kudhāriyā taṃ kudhāriṃ tacchati, tāya vāsiyā taṃ vāsiṃ tacchati, tāya sūciyā taṃ sūciṃ sibbeti, tena aṅgulaggena taṃ aṅgulaggaṃ parāmasati, tena nāsikaggena taṃ nāsikaggaṃ parāmasati, tena matthakena taṃ matthakaṃ parāmasati, tena gūthena taṃ gūthaṃ dhovati, tena muttena taṃ muttaṃ dhovati, tena kheḷena taṃ kheḷaṃ dhovati, tena pubbena taṃ pubbaṃ dhovati, tena lohitena taṃ lohitaṃ dhovatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1524, msdiv442"><i>☒ Na vattabbaṃ—</i></a> <a><i>“paṭuppanne ñāṇaṃ atthī”ti?</i></a> <a><i>Āmantā.</i></a> <a><i>Nanu sabbasaṅkhāre aniccato diṭṭhe tampi ñāṇaṃ aniccato diṭṭhaṃ hotīti?</i></a> <a><i>Āmantā.</i></a> <a><i>Hañci sabbasaṅkhāre aniccato diṭṭhe tampi ñāṇaṃ aniccato diṭṭhaṃ hoti, tena vata re vattabbe—</i></a> <a><i>“paṭuppanne ñāṇaṃ atthī”ti.</i></a></p>
<p class="endsutta"><a data-var="Paṭuppannañāṇakathā → paccuppannañāṇakathā (bj, sya-all, pts-vp-pli1)" data-ref="ms32Kv_1525"><i>Paṭuppannañāṇakathā niṭṭhitā.</i></a></p>
</article>
</section>
</div>
</body>
</html>
