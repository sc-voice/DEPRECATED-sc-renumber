<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv4.10">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Catutthavagga</i></a></p>
<h1><a><i>Sabbasaṃyojanappahānakathā</i></a></h1>
</div>
<p><a data-ref="sc1, ms32Kv_1454, msdiv413"><i>☑ Sabbasaṃyojanānaṃ pahānaṃ arahattanti?</i></a> <a><i>Āmantā.</i></a> <a><i>Arahattamaggena sabbe saṃyojanā pahīyantīti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1455"><i>☑ Arahattamaggena sabbe saṃyojanā pahīyantīti?</i></a> <a><i>Āmantā.</i></a> <a><i>Arahattamaggena sakkāyadiṭṭhiṃ vicikicchaṃ sīlabbataparāmāsaṃ pajahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_1456"><i>☑ Arahattamaggena sakkāyadiṭṭhiṃ vicikicchaṃ sīlabbataparāmāsaṃ pajahatīti?</i></a> <a><i>Āmantā.</i></a> <a><i>Nanu tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatā, no ca vata re vattabbe—</i></a> <a><i>“arahattamaggena sabbe saṃyojanā pahīyantī”ti.</i></a></p>
<p><a data-ref="sc4, ms32Kv_1457, msdiv414"><i>☑ Arahattamaggena sabbe saṃyojanā pahīyantīti?</i></a> <a><i>Āmantā.</i></a> <a><i>Arahattamaggena oḷārikaṃ kāmarāgaṃ oḷārikaṃ byāpādaṃ pajahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc5, pts-vp-pli299, ms32Kv_1458, msdiv415"><i>☑ Arahattamaggena oḷārikaṃ kāmarāgaṃ oḷārikaṃ byāpādaṃ pajahatīti?</i></a> <a><i>Āmantā.</i></a> <a><i>Nanu kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatā, no ca vata re vattabbe—</i></a> <a><i>“arahattamaggena sabbe saṃyojanā pahīyantī”ti.</i></a></p>
<p><a data-ref="sc6, ms32Kv_1459"><i>☑ Arahattamaggena sabbe saṃyojanā pahīyantīti?</i></a> <a><i>Āmantā.</i></a> <a><i>Arahattamaggena aṇusahagataṃ kāmarāgaṃ aṇusahagataṃ byāpādaṃ pajahatīti?</i></a> <a><i>Na hevaṃ vattabbe …pe….</i></a></p>
<p><a data-ref="sc7, ms32Kv_1460, msdiv416"><i>☑ Arahattamaggena aṇusahagataṃ kāmarāgaṃ aṇusahagataṃ byāpādaṃ pajahatīti?</i></a> <a><i>Āmantā.</i></a> <a><i>Nanu kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatāti?</i></a> <a><i>Āmantā.</i></a> <a><i>Hañci kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatā, no ca vata re vattabbe—</i></a> <a><i>“arahattamaggena sabbe saṃyojanā pahīyantī”ti.</i></a></p>
<p><a data-ref="sc8, ms32Kv_1461"><i>☑ Arahattamaggena sabbe saṃyojanā pahīyantīti?</i></a> <a><i>Āmantā.</i></a> <a><i>Nanu rūparāgaarūparāgamānauddhaccaavijjāya anavasesappahānaṃ arahattaṃ vuttaṃ bhagavatāti?</i></a> <a><i>Āmantā.</i></a> <a><i>Hañci rūparāgaarūparāgamānauddhaccaavijjāya anavasesappahānaṃ arahattaṃ vuttaṃ bhagavatā, no ca vata re vattabbe—</i></a> <a><i>“arahattamaggena sabbe saṃyojanā pahīyantī”ti.</i></a></p>
<p><a data-ref="sc9, pts-vp-pli300, ms32Kv_1462, msdiv417"><i>☒ Na vattabbaṃ—</i></a> <a><i>“sabbasaṃyojanānaṃ pahānaṃ arahattan”ti?</i></a> <a><i>Āmantā.</i></a> <a><i>Nanu arahato sabbe saṃyojanā pahīnāti?</i></a> <a><i>Āmantā.</i></a> <a><i>Hañci arahato sabbe saṃyojanā pahīnā, tena vata re vattabbe—</i></a> <a><i>“sabbasaṃyojanānaṃ pahānaṃ arahattan”ti.</i></a></p>
<p class="endsutta"><a data-ref="ms32Kv_1463"><i>Sabbasaṃyojanappahānakathā niṭṭhitā.</i></a><br>
<a><i>Catuttho vaggo.</i></a></p>
<p class="uddana-intro"><a data-ref="ms32Kv_1464"><i>Tassuddānaṃ</i></a></p>
<p class="uddana"><a data-ref="sc10, ms32Kv_1465"><i>Gihi’ssa arahā, saha upapattiyā arahā, arahato sabbe dhammā anāsavā, arahā catūhi phalehi samannāgato, evamevaṃ chahi upekkhāhi, bodhiyā buddho, salakkhaṇasamannāgato, bodhisatto okkantaniyāmo caritabrahmacariyo, paṭipannako phalena samannāgato, sabbasaṃyojanānaṃ pahānaṃ arahattanti.</i></a></p>
</article>
</section>
</div>
</body>
</html>
