<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv20.4">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Vīsatimavagga</i></a></p>
<h1><a><i>Tiracchānakathā</i></a></h1>
</div>
<p><a data-var="gaṇḍuppādāti → gaṇḍupādāti (sya-all, km, pts-vp-pli1)" data-ref="sc1, pts-vp-pli599, ms32Kv_2676, msdiv869"><i>☑ Atthi devesu tiracchānagatāti?</i></a> <a><i>Āmantā.</i></a> <a><i>Atthi tiracchānagatesu devāti?</i></a> <a><i>Na hevaṃ vattabbe …pe…</i></a> <a><i>atthi devesu tiracchānagatāti?</i></a> <a><i>Āmantā.</i></a> <a><i>Devaloko tiracchānayonīti?</i></a> <a><i>Na hevaṃ vattabbe …pe…</i></a> <a><i>atthi devesu tiracchānagatāti?</i></a> <a><i>Āmantā.</i></a> <a><i>Atthi tattha kīṭā paṭaṅgā makasā makkhikā ahī vicchikā satapadī gaṇḍuppādāti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_2677, msdiv870"><i>☒ Natthi devesu tiracchānagatāti?</i></a> <a><i>Āmantā.</i></a> <a><i>Nanu atthi tattha erāvaṇo nāma hatthināgo sahassayuttaṃ dibbaṃ yānanti?</i></a> <a><i>Āmantā.</i></a> <a><i>Hañci atthi tattha erāvaṇo nāma hatthināgo sahassayuttaṃ dibbaṃ yānaṃ, tena vata re vattabbe—</i></a> <a><i>“atthi devesu tiracchānagatā”ti.</i></a></p>
<p><a data-var="hatthibandhā assabandhā → hatthibhaṇḍā assabhaṇḍā (?)" data-ref="sc3, ms32Kv_2678, msdiv871"><i>☑ Atthi devesu tiracchānagatāti?</i></a> <a><i>Āmantā.</i></a> <a><i>Atthi tattha hatthibandhā assabandhā yāvasikā kāraṇikā bhattakārakāti?</i></a> <a><i>Na hevaṃ vattabbe.</i></a> <a><i>Tena hi natthi devesu tiracchānagatāti.</i></a></p>
<p class="endsutta"><a data-ref="ms32Kv_2679"><i>Tiracchānakathā niṭṭhitā.</i></a></p>
</article>
</section>
</div>
</body>
</html>
