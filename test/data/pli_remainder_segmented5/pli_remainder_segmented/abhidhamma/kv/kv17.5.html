<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv17.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Sattarasamavagga</i></a></p>
<h1><a><i>Ṭhapetvāariyamaggantikathā</i></a></h1>
</div>
<p><a data-ref="sc1, ms32Kv_2460, msdiv789"><i>☑ Ṭhapetvā ariyamaggaṃ avasesā saṅkhārā dukkhāti?</i></a> <a><i>Āmantā.</i></a> <a><i>Dukkhasamudayopi dukkhoti?</i></a> <a><i>Na hevaṃ vattabbe …pe…</i></a> <a><i>dukkhasamudayopi dukkhoti?</i></a> <a><i>Āmantā.</i></a> <a><i>Tīṇeva ariyasaccānīti?</i></a> <a><i>Na hevaṃ vattabbe …pe…</i></a> <a><i>tīṇeva ariyasaccānīti?</i></a> <a><i>Āmantā.</i></a> <a><i>Nanu cattāri ariyasaccāni vuttāni bhagavatā—</i></a> <a><i>dukkhaṃ, dukkhasamudayo, dukkhanirodho, dukkhanirodhagāminī paṭipadāti?</i></a> <a><i>Āmantā.</i></a> <a><i>Hañci cattāri ariyasaccāni vuttāni bhagavatā—</i></a> <a><i>dukkhaṃ, dukkhasamudayo, dukkhanirodho, dukkhanirodhagāminī paṭipadā;</i></a> <a><i>no ca vata re vattabbe—</i></a> <a><i>“tīṇeva ariyasaccānī”ti.</i></a></p>
<p><a data-ref="sc2, pts-vp-pli549, ms32Kv_2461"><i>☑ Dukkhasamudayopi dukkhoti?</i></a> <a><i>Āmantā.</i></a> <a><i>Kenaṭṭhenāti?</i></a> <a><i>Aniccaṭṭhena.</i></a> <a><i>Ariyamaggo aniccoti?</i></a> <a><i>Āmantā.</i></a> <a><i>Ariyamaggo dukkhoti?</i></a> <a><i>Na hevaṃ vattabbe …pe….</i></a></p>
<p><a data-ref="sc3, ms32Kv_2462"><i>☑ Ariyamaggo anicco, so ca na dukkhoti?</i></a> <a><i>Āmantā.</i></a> <a><i>Dukkhasamudayo anicco, so ca na dukkhoti?</i></a> <a><i>Na hevaṃ vattabbe …pe…</i></a> <a><i>dukkhasamudayo anicco, so ca dukkhoti?</i></a> <a><i>Āmantā.</i></a> <a><i>Ariyamaggo anicco, so ca dukkhoti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_2463, msdiv790"><i>☒ Na vattabbaṃ—</i></a> <a><i>“ṭhapetvā ariyamaggaṃ avasesā saṅkhārā dukkhā”ti?</i></a> <a><i>Āmantā.</i></a> <a><i>Nanu sā dukkhanirodhagāminī paṭipadāti?</i></a> <a><i>Āmantā.</i></a> <a><i>Hañci sā dukkhanirodhagāminī paṭipadā, tena vata re vattabbe—</i></a> <a><i>“ṭhapetvā ariyamaggaṃ avasesā saṅkhārā dukkhā”ti.</i></a></p>
<p class="endsutta"><a data-ref="ms32Kv_2464"><i>Ṭhapetvā ariyamaggantikathā niṭṭhitā.</i></a></p>
</article>
</section>
</div>
</body>
</html>
