<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../theme.css">
</head>
<body>
<div id="text" lang="pli">
<section class="sutta" id="kv4.5">
<article>
<div class="hgroup">
<p class="division"><a><i>Kathāvatthu</i></a></p>
<p><a><i>Mahāpaṇṇāsaka</i></a></p>
<p><a><i>Catutthavagga</i></a></p>
<h1><a><i>Upekkhāsamannāgatakathā</i></a></h1>
</div>
<p><a data-ref="sc1, ms32Kv_1358, msdiv397"><i>☑ Arahā chahi upekkhāhi samannāgatoti?</i></a> <a><i>Āmantā.</i></a> <a><i>Arahā chahi phassehi, chahi vedanāhi, chahi saññāhi …pe… chahi paññāhi samannāgatoti?</i></a> <a><i>Na hevaṃ vattabbe …pe….</i></a></p>
<p><a data-ref="sc2, ms32Kv_1359"><i>☑ Arahā chahi upekkhāhi samannāgatoti?</i></a> <a><i>Āmantā.</i></a> <a><i>Arahā cakkhunā rūpaṃ passanto sotena saddaṃ suṇāti, ghānena gandhaṃ ghāyati, jivhāya rasaṃ sāyati, kāyena phoṭṭhabbaṃ phusati, manasā dhammaṃ vijānāti …pe…</i></a> <a><i>manasā dhammaṃ vijānanto cakkhunā rūpaṃ passati, sotena saddaṃ suṇāti, ghānena gandhaṃ ghāyati, jivhāya rasaṃ sāyati, kāyena phoṭṭhabbaṃ phusatīti?</i></a> <a><i>Na hevaṃ vattabbe …pe….</i></a></p>
<p><a data-var="samohito → samāhito (sya-all, pts-vp-pli1)" data-ref="sc3, ms32Kv_1360"><i>☑ Arahā chahi upekkhāhi samannāgatoti?</i></a> <a><i>Āmantā.</i></a> <a><i>Satataṃ samitaṃ abbokiṇṇaṃ chahi upekkhāhi samannāgato samohito, cha upekkhāyo paccupaṭṭhitāti?</i></a> <a><i>Na hevaṃ vattabbe …pe….</i></a></p>
<p><a data-ref="sc4, ms32Kv_1361"><i>☒ Na vattabbaṃ—</i></a> <a><i>“arahā chahi upekkhāhi samannāgato”ti?</i></a> <a><i>Āmantā.</i></a> <a><i>Nanu arahā chaḷaṅgupekkhoti?</i></a> <a><i>Āmantā.</i></a> <a><i>Hañci arahā chaḷaṅgupekkho, tena vata re vattabbe—</i></a> <a><i>“arahā chahi upekkhāhi samannāgato”ti …pe….</i></a></p>
<p class="endsutta"><a data-ref="ms32Kv_1362"><i>Upekkhāsamannāgatakathā niṭṭhitā.</i></a></p>
</article>
</section>
</div>
</body>
</html>
